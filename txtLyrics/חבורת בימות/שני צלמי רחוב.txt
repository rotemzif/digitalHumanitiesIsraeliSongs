שני צלמי רחוב
זרח וצלמונע
יצאו להם הרחובה
לצלם תמונה
ובתמונה - עיר והמונה:
זוג על הירקון, אשה בחלונה
איש ודרכו, איש ומעשיו
קול יעקב עם ידי עשו
והי-הו-הביטו נא -
זרח וצלמונע!
שני צלמי רחוב
זרח וצלמונע
יצאו בצהרים
לצלם תמונה
ובתמונה - צבא יפהפיות
בחשופיות ובגופיות
וכשהן הולכות על המדרכות
כל אחת מהן אם וגם אחות
והי-הו-הביטו נא -
זרח וצלמונע!
שני צלמי רחוב
זרח וצלמונע
עלו על משכבם
וחלמו תמונה
ובחלומם - זזו ממקומם
שיר ומנגינה, אור ועננה
ובחלומם - צל גדול, כבד
כרך כמו נינוה ומגדל בבל
והי-הו-הביטו נא -
זרח וצלמונע!
שני צלמי רחוב
קמו מזועזעים:
"הלואי שלא נדע
חלומות רעים!"
בוא נצא לרחוה - כי הבקר טוב -
בוא נקח תמונה - עיר והמונה -
איש לדרכו - איש למעשיו -
קול יעקב - גם ידי עשו
והי-הו-הביטו נא -
זרח וצלמונע!
