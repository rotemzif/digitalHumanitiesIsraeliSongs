כבר הערב מסביב
אני יושב ומעשן סיגריה
על ספסל בגן.
הגנן (כבן שישים)
חומק הביתה בלי
לשכוח לאסוף כמה
זרי פרחים לפנינה
וחוץ מזה שקט
רק אי-שם קול מקלט
וריח ערב קיץ
שהוא לי תמיד כבית.
כבר החושך מסביב
אני ממשיך בדרך
ברחוב שבו עצי שקמה
שנותרו עדות חיה
לאגדות על תל אביב
פתאום אני נזכר
שברחוב הזה היית לי
תום ורוך ואהבה עצובה.
כבר הלילה מסביב
אני בבית מתיישב
על המרפסת ומשקיף
על הבתים הגלמודים
וכבר הבוקר מסביב.
