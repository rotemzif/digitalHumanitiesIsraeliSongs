שבעים המה הגיבורים
ויכחידום תשעים שרים
שבתו שירים כי פי שרים
מלא מים.
ככלות ייני תרד עיני
פלגי מים פלגי מים.
לחם לאוכל איך ינעם
או איך מאכל אל חיך יטעם
עת בגביעים לפני העם
יותן מים.
ככלות ייני...
מי ים סוף בן עמרם הוביש
ויאורי מצריים הבאיש
אכן פי זה משה האיש
יזל מים.
ככלות ייני...
הנני רע לצפרדע
עמו אזעק ואשוע
כי כמוהו פי יודע
שיר המים.
ככלות ייני...
נזיר יהיה לפני מותו
כבני ריכב תהיה דתו
יהיו בניו ובני ביתו
שואבי מים.
ככלות ייני...
