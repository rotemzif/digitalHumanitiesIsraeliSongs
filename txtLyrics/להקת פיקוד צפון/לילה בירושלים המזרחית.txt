לילה...
בשם מוחמד שליח אללה
צלילי המואזין מלמעלה
סלסול של לילה טוב...
לילה...
על חמורו חוזר עבדללה
אחריו אשתו סוחבת פיילה
וכלב רץ רטוב...
לילה...
פרחי כמורה יורדים למטה
שלשה זקנים נטורי קרתא
גנב יוצא לרחוב...
מן הגגות העגולים
צליל עגבים של חתולים
צליל עגבים של חתולים...
לילה...
מסגד וכנסיה בשקט
נוגעים קלות בבית הכנסת
האלהים גדול...
לילה...
אויר פסגות ואור ירח
עשן צפוף של בית מרזח
סטודנטית בכחול...
לילה...
מגדל נוגע בשמיים
חומה קסומה ובת אלפיים
חובקת את הכל
בסמטאות האפלות 
ריח השום וצהלות
ריח השום וצהלות...
לילה...
קדושה וחול במערבולת
חדש, ישן ותרנגולת -
חולפה, מוכת פחדים
לילה...
מגדל דוד נושא עיניים 
אל שני חלקי ירושלים 
בלי שער ובריחים
לילה...
ורוח מערב נושבת
העיר שקטה כמכושפת
כאגדת פלאים
וזכרונות כמו מעלים 
הסמטאות והכתלים
הסמטאות והכתלים.
