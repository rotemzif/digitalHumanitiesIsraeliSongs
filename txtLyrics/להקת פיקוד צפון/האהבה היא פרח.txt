האהבה היא פרח,
האהבה היא זר קוצים.
האהבה היא אש - או קרח,
אפשר לבחור מה שרוצים.
האהבה היא רוח -
טובה בתנאי שאין אבק.
האהבה היא כתב על לוח -
היה יפה, אבל נמחק.
האהבה היא פרח...
האהבה כמו גל בים -
ירד מהר ובא אחר.
האהבה כמו מחלה היא
כואב מאוד אבל עובר.
האהבה היא פרח...
יש והיא כמו ירח -
בסוף החודש היא קטנה.
יש והיא כמו כוכב אורח,
אשר יצא מן האופנה.
האהבה היא פרח...
האהבה שיכר היא,
לא טוב לשתות יותר מדי.
האהבה פסגה של הר היא -
היה קשה אבל כדאי.
האהבה היא פרח...
האהבה היא גשם,
כדאי לקחת מטריה,
האהבה היא כמו קסנטיפה
שהתחפשה לשלגייה.  
האהבה היא פרח...
אולי בכלל איננה,
אולי בכלל היא אגדה,
יש אגדות יפות ממנה
אבל אנחנו בעדה!
האהבה היא פרח...
