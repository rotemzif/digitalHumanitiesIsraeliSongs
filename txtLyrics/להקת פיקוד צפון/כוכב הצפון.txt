הדובה הגדולה התרחקה לה בשביל החלב,
גם הנוגה יצא לשוטט בדרכים אחרות,
באשמורת שלישית כל כוכב כבר חולץ נעליו
ומכין את עצמו לכיבוי האורות.
רק כוכב הצפון עוד בוער,
רק כוכב הצפון עודו ער,
כחייל נאמן הוא ניצב בפינה
במשמרת שלישית, אחרונה -
כוכב הצפון, כוכב הצפון.
הפלוגה צעדה כל הלילה בצעד נמהר,
השינל הכבד שבעתיים כבד מן הטל,
אם אבדה הפלוגה את דרכה בין צוקים ובין הר,
היא נושאת, היא נושאת את עיניה אל על.
שם כוכב הצפון עוד בוער,
שם כוכב הצפון עודו ער,
כחייל נאמן הוא ניצב בפינה
ומורה לפלוגה כיוונה -
כוכב הצפון, כוכב הצפון.
טוראי שהגיע אתמול לא עצם את עיניו,
מבטו מרחף בחלל האוויר ותוהה,
אם עלה בליבו געגוע אל בית ואב
הוא מרים את שולי אוהלו ורואה.
כי כוכב הצפון עוד בוער,
כי כוכב הצפון עודו ער,
כחייל נאמן הוא ניצב בפינה
ומרגיע ביד אמונה -
כוכב הצפון, כוכב הצפון.
