צעיר אחד ושמו בנימין
בחום ולהט האמין
כי רק מספר אחד יוכל
לגרום לו אושר ומזל
והמספר: 947208
והוא חיכה לבוא היום,
בו מזלו יאיר פתאום
כי המספר הזה יכול לגרום מזל יותר גדול.
שנים רבות חיכה לנס
בבוא העת להתגייס
אז אל הקלט הוא הובל
ושם הפך להיות חייל
שמספרו: 947208
אך הוא חיכה לבוא היום ...
אך יום בהיר אחד נפלא
זכה פתאום בהגרלה
ואז שלף מתוך הכיס
הראה לכל את הכרטיס
שמספרו: 947208
והוא חיכה לבוא היום ...
פתאום פגש בנערה
קוראים לי ציפי היא אמרה
לבי לך חייל חסון
צלצל מחר בטלפון
שמספרו: 947208
אז הוא הרגיש שבא היום
בו מזלו האיר פתאום
כי המספר אינו יכול
לגרום מזל יותר גדול
אך למחרת - אסון שכח
את המספר המבורך
עבר בכביש, חשב על ציפ
ואז דרס אותו שם ג'יפ
שמספרו : 947208
ואז לקחו אותו פתאום
לבית מגן דוד אדום
ושם אמרו עליו - חבל
היה בחור ללא מזל
אמרו כולם במקום מזל
סוף סוף זכה לתואר ז"ל
ובטבלה של השנה
מיד הוסיפו תאונה
שמספרה: 947208
מוסר השכל בזה חרוט
עברו בכביש בזהירות
וכשאתם בכביש עוברים
אל תחשבו על מספרים.
