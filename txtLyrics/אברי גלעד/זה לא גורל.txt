גבירותי ורבותי, מכובדי, ידידי, די!!! עד מתי?
עד מתי נצקצק בלשוננו ונזעק אללי
נשאיר את הכבישים להיות כמו שדה מוקשים
נדמם דוממים, ונשאר אדישים
כמה זמן, לעזאזל, נמשיך להאשים
את הגורם האנושי?
אז נכון, אתם נסעתם במהירות איטית
והוא התנגש בכם חזיתית
אבל מי יעוף דרך השמשה הקדמית?
הגורם האנושי הארור
או הילד שלכם, שיושב לא חגור?
תגידי, אמא, את מתכוננת לקראת הראיון
שתתני לי שבוע אחרי האסון?
אז מהיום חברים, התמונה משתנה
מפנימים, מעמיקים ומשננים את הכלל:
תאונות דרכים הן לא גורל:
תאונות דרכים זה לא גורל
תאונות דרכים זה לא גורל
אדוני ראש הממשלה, תן "אור ירוק"
אם צריך להחמיר ולשנות את החוק
כדי שאף פושע יותר לא יחמוק.
הגיע הזמן להיות מיליטאנטים
כי בנושא הזה כולנו על הג'אנטים
האוויר כבר יצא מכל הגלגלים
ונמאס לנו עם המצב להשלים
אנחנו לא חיילים במלחמת התשה
אז תנו לנו לחיות בבקשה.
ואם צריך להחמיר בענישה
העם נותן לכם מנדט להפעיל יד קשה.
חייבים לנסות, תטילו קנסות,
תטילו אימה, תטילו ביצים.
תטילו מה שאתם רוצים
רק אל תטילו מטבע על החיים
שלי ושל יתר האזרחים.
תסתכלו במראה, הקדמית האחורית
תגידו לי אתם איך אנחנו נראים.
כמו הישראלי הממוצע והאומלל
שאף פעם לא עצר לרגע ושאל
שלא חשב שיש סיכוי בכלל
לשנות את מצבנו הבלתי נסבל
להבין סופסוף: תאונות דרכים הן לא גורל.
תאונות דרכים הן לא גורל
תאונות דרכים הן לא גורל
בחור צעיר,
רוצה לקרוע את העיר?
אתה גם בטח חושב שאתה נורא זהיר
ומאה עשרים קמ"ש זה בכלל לא מהיר
גם אני הייתי כמוך נלהב ויהיר
אז נכון, יש לך בגרות ויש לך רישיון
אבל תקשיב רק פעם אחת לבעל ניסיון.
זה החיים שניתנו לך כפיקדון
לא בקבוק בירה באיזה מועדון
ואפרופו בירה, אתה לא כל יכול
אבל לעומתך, האלכוהול יכול גם יכול
להכניס את ההורים שלך למשפחת השכול.
אז בוא תצטרף, המהפכה מתחילה
כי המדינה כולה, ובראש ‟ הממשלה
לא רק בנתב"ג שרוולים מפשילה
נכון, יש אבטלה וכלכלה חולה
וברקע מתרחשת מלחמה די פעילה
אבל תענו לי בכנות, על השאלה:
מי יותר חללים מפילה?
המלחמה בשטחים או זאת שבדרכים?
אז אם אנחנו רוצים להעמיד
בארץ הזאת דור עם עתיד
צריך עכשיו אחת ולתמיד
למצוא את הדרך למגר ולהשמיד.
לצאת מן הפרט ולהבין את הכלל
תאונות דרכים הן לא גורל.
תאונות דרכים זה לא גורל
