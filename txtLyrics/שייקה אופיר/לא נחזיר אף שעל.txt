ארץ ישראל השלימה!
אנחנו לא נחזיר אף שעל אדמה!
שטח משוחרר לא יוחזר
לא היום ולא מחר!
למדנו על בשרנו שאין מי שיתמוך
ואין במי לבטוח ואין על מי לסמוך
בשום פנים ואופן אנחנו לא ניתן
לא את הגולן וגם לא את הירדן.
אנחנו לא נוציא מתוך ידנו כלום
כי כל ההבטחות הן כקליפת השום
כולל הפצ'ה-מצ'ה של מזכיר האו"ם
רק חוזה שלום! חוזה שלום חתום!
(נו, ואז, כשיהיה חוזה חתום... אז אולי...
ניווכח שאין לנו צורך להחזיק את כל מדבר סיני...
את כל השממה הזאת! בשביל מה?
בשביל כמה גמלים עלובים, אכולי צמא?)
ארץ ישראל השלימה!
אנחנו לא נחזיר אף שעל אדמה!
שטח משוחרר לא יוחזר
לא היום ולא מחר!
על הגולן אנחנו בכלל לא מדברים!
מספיק לראות שם את קירות הביצורים,
אפילו אם... אי פעם... על עזה נוותר
אז הרמה נשארת ‟ אין מה לדבר!
ברור שהם יפעילו עלינו לחצים
אמברגו על פנטומים, וגם על מפציצים
וסנקציות אולי, וגם חרם עולמי, 
שיאיים ממש על קיומנו הלאומי!
(האם נסכים במצב כזה, כשנהיה כולנו רעבים,
להאכיל עוד מיליון פיות של ערבים?
ביהודה, בשומרון ובכל המרחב?
בשביל מה? בשביל שמחר יתקעו לנו סכין בגב?
נו, באמת, תגידו, זה עוד שווה שבגללם
נריב אנחנו עם כל העולם?
תעזבו אותי עם הגדה ועם כל השטויות,
שיילכו לאן שהם רוצים ושיתנו לנו לחיות!)
ארץ ישראל השלימה!
אנחנו לא נחזיר אף שעל אדמה!
שטח משוחרר לא יוחזר
לא היום ולא מחר!
איחוד ירושלים הפך כבר לעובדה
אשר אינה קשורה כלל במו"מ על הגדה
הכותל, הר הבית - לא, אין מה לדבר
בעניין ירושלים ודאי לא נוותר!
אפילו שהצי הסובייטי (זה נכון!)
הכפיל את כוחותיו בים התיכון
ואל לנו לשכוח כמה אלה רגישים
בעניין הגישה למקומות הקדושים.
(נו, באמת, אפשר לחשוב שאנחנו רוצים למנוע מהמוסלמים
את הגישה לאתרים קדושים מסויימים
להיפך! מי כמוהם יוכל לשמור ולפקח על אלה המקומות
בירושלים המזרחית ובין החומות
ולהרגיע את ההמון במקרה של מהומות
ולשמור שתהיה גישה חופשית ליהודים
אל הכותל המערבי בחגים ומועדים.)
אבל
ארץ ישראל השלימה!
אנחנו לא נחזיר אף שעל אדמה!
שטח משוחרר לא יוחזר
לא היום ולא מחר!
לא מוכנים לשמוע וגם לא להקשיב
אנחנו לא נחזיר את יפו-תל-אביב
לא, אין על זה מיקוח ואין פה ויתורים
את תל אביב שלנו איננו מחזירים!
אמברגו לא ישפיע ולא פצצות מימן
אנחנו לא נזוזה בשום פנים מכאן
אפילו אם יהיה עלינו לחץ מאורגן
אז מקסי-מקסי-מקסימום ניתן את רמת גן.
