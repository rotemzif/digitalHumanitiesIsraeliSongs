דובי, דובי, שכב לישון,
אל תוציא את הלשון,
כבר נוצץ כוכב ראשון,
דובי, דובי, שכב לישון.
אם תנשוך את בובה בתיה
שני שדים יבואו, שניים,
ולך בתוך אמבטיה
ירחצו את האוזניים.
אבל אם עצמת עין,
הם יגידו: נהדר -
וירשו לך שנתיים
לא לרחוץ את הצוואר.
דובי שן, דובי שן,
כלב שן,שן שפן.
רוח ערב מזמרת
הלבנה יפה יפה.
אמא אצל התופרת,
אבא'לה באספה.
שם לאבא'לה יש נחת,
כי כולם רבים ביחד
ובכל ריב, חי ראשי,
אבא'לה הוא רב ראשי.
דובי שן, דובי שן,
דובי, שמע, אם שוב תחזור
על דבריו של אבא'לה
שדוד פסח הוא חמור,
תצטרך לשכב חולה.
יש מזל שלא הוספת
מה שאבא אמר עוד,
שהדודה קלרה היא כלבתא,
אף שזה נכון מאוד.
ובעניין הגברת מיני
אמא'לה אומרת גם
שלובשת היא ביקיני
אף שהיא היפופוטם.
את כולכם הנה כיסיתי,
נרדמו חופים וים,
הלבנה כבייבי-סיטר
משגיחה על העולם.
דובי שן, דובי שן,
כלב שן, שן שפן.
