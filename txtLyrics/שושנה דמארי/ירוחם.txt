אם צמאת בקיץ החם
רוץ אל מורי שלום ירוחם.
בזקן הוא ימרוט ויקודה
וימכור כל עסיס וכל סודה.
וסביב, כל הקיץ החם
צועקים אנשים - ירוחם!
ירוחם, יא גזלן, רחמנו!
ירוחם, תן לשתות, כי צמאנו!
ושותה הקהל בשורה,
אך אם יש בחורות - יש צרה!
האחת רוצה מתוק,
השניה מתוק חמוץ,
השלישית צהוב ירוק
עם קצת פטל כנחוץ.
זו רוצה בהיר יותר -
זו רוצה בהיר פחות.
זו דורשת חום ממש,
אבל, ירוחם, עם קש!
האחת בקול חצוף
מצפצפת - צוף, צוף, צוף!
לשניה תתן על טס
דווקא קוקטיל אננס.
זו רוצה עם טעם מוקה -
וההיא סובבת ראש
ורוצה רק שוקו-שוקו,
ובעצמה היא למון סקווש!
וכולן ביום החם
צועקות - יא ירוחם,
רחמנו, ירוחם,
רחמנו ונרוחם!
כאשר זה נימאס לירוחם
סח לסודה הוא: תם ונשלם!
וימרוט בזקנו ויקודה,
ויאמר - בחוצות לי אנדודה.
ויהיה ירוחם לשדכן
וסביבו כמאתיים חתן -
ירוחם, יא גזלן, רחמנו
ירוחם, תן כלות, כי צמאנו!
מתחתן הקהל בשורה.
אך אם יש בחורות - יש צרה!
זו דורשת רק מתוק,
זו רוצה מתוק חמוץ.
זו רוצה אדון כחוק,
זו רוצה מן הקיבוץ.
זו רוצה בהיר יותר,
זו רוצה בהיר פחות,
זו באופן מיוחד
תן לה צבע שוקולד.
זו רוצה עם טעם צוף,
זו - עם טעם אננס.
זו רוצה בחור חצוף,
והזו - רק מנומס.
זו דורשת אנגלו-סכסי -
וההיא זו מן טיפוס,
רק רוצה נהג של טכסי
ובעצמה היא אוטובוס.
וכולן ביום החם
צועקות - יא, ירוחם,
רחמנו, ירוחם,
רחמנו ונרוחם!
ויהיה באחד הימים
לי הגיעה שעת רחמים
ויבוא ירוחם ויקודה
ויאמר לי: חתן לך אמדודה.
ויאמר לי: חתן לך אמצא,
רק אימרי נא במי את רוצה?
ואצחק לו: יא מורי, אל פחד.
כי ממני תהיה לך נחת.
אני לא מאותן בחורות,
כי אצלי זה ברור! אות באות!
לי דרוש כזה מתוק
שיהיה מתוק חמוץ,
וכמובן אדון כחוק,
בקיצור, מן הקיבוץ.
קצת כזה בהיר יותר,
שיהיה בהיר פחות,
ככה בלונדי מיוחד
ושחרחר כשוקולד.
שיהיה עם טעם צוף
הדומה לאננס,
עם נימוס של מין חצוף
וחוצפה של מנומס.
שיהיה עצוב שמח,
חם כקרח, קר כאש,
בקיצור, טיפש פיקח
ופיקח לא טיפש.
כך צחקתי לירוחם,
ואומר נישלם ותם.
רחמני ירוחם,
רחמני ותרוחם.
