זה היה בלילה קר
שיכשכו גלי המים
וגבהו מול השמים
מגדליו של המבצר
החומות והמצוק
של האי הירוק
הבטון חלק וחם
וסבוכה גדר התיל
סנפירים שחורים כליל
מטפסים מתוך הים
השקט והעמוק
של האי הירוק
האי הירוק, האי הירוק
חומה של בטון מסביבו
ציפור לא תשיר
ואיש לא יבוא
אל תוך לבבו של האי הירוק
של האי הירוק
איש על איש טיפס על גב
על הקיר ידו הניח
כציפור שחורה הגיח
והמוות בידיו
ולשתוק, לשתוק, לשתוק
על האי הירוק
על הגג חלפו צללים
התקדמו מקיר לדלת
והאש היתה אוכלת
מפתחי המגדלים
איש נפל מבלי לצעוק
על האי הירוק
האי הירוק, האי הירוק...
עת שקטה מזעמה
על הים הרוח נחה
הסירות חתרו מזרחה
תם מסע המלחמה
ורחוק רחוק רחוק
נח האי הירוק
אפורים, כבדי פנים
הם עלו לחוף בשקט
וחמה היתה נושקת
לשפתי הישנים
שהוסיפו עוד לשתוק
מן האי הירוק
האי הירוק, האי הירוק...
