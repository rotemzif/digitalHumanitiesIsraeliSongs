סופה -
מתי יבוא סופה?
הים יצא לפתע במחול שדים
ואנו גמדים
תועים בלילה קר
ביער של גלים נסער
והספינה
גונחת עייפה
ורוח של סופה
שואגת
מייבבת...
סופה -
מתי יבוא סופה?
הים שואג בזעף של רוחות וכפור
חוגג כמו שיכור
ומאיים הוא כי -
אותנו על שרטון יקיא
והגלים -
עולים מתהוללים
יחדיו משתוללים
עם גשם בשמיים.
סופה -
מתי יבוא סופה?
מתי יחדל הים הזה סביב לרגוש
ובחימה לגעוש
מתי יפוג קצפו
של שר הים בזעפו
ושוב הים
ינוח מנוחם
כחול ומנומנם
בשמש מלטפת...
