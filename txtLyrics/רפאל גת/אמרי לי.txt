למה לילנו חולף כחלום 
במהירות ושתיקה של אילם? 
למה חלום מסתיים עם היום 
שעולה ערפילי ודומם? 
למה היום כה אפור וקודר 
כאביון מקבץ נדבות? 
למה קדרות מלווה את הגר 
שהולך ערירי ברחובות? 
ו...עוד אני תוהה, 
ובין מילים תועה. 
ואני לשווא פונה; 
רק שואל ואין עונה. 
ו...עוד אני בוהה, 
ולא הכול רואה. 
מי יאיר את מילותיי? 
מתי? 
למה רחוב כה ארוך ופתלתל 
כנחש בנקיקי הסלעים? 
למה סלעים רטובים מן הטל 
שבלילה ניקווה על עלים? 
למה לילנו חוזר כגלגל? 
הן פגשתיו רק אתמול בחלום. 
למה חלום מתנדף לו אל על, 
כשמגיח ובא שוב היום? 
ו...עוד אני תוהה, 
ובין מילים תועה. 
ואני לשווא פונה; 
רק שואל ואין עונה. 
ו...עוד אני בוהה, 
ולא הכול רואה. 
ותשובות לשאלותיי 
מתי?
