לגעת במים לגעת ברוח,
לתור את שדותיך ארצי היפה,
לפסוע בדרך סורר ופרוע,
לנוח על אבן שפה...
לגעת במים לגעת ברוח,
לדמות ליעלים הגאים בבקעה,
לרדת אל סף התהום הקרוע,
לשיר לך כנבל נפרט על שקיעה.
לגעת במים לגעת ברוח,
לקום בין סלעיך רטוב מן הטל,
לצפות במעוף הנשרים הבטוח,
לנדד בנתיב עקלקל...
לגעת במים לגעת ברוח,
לדמות ליעלים הגאים בבקעה,
לרדת אל סף התהום הקרוע,
לשיר לך כנבל נפרט על שקיעה.
(לגעת במים לגעת ברוח,
לדעת כל פרח וקוץ ואילן, )
לגלוש אל הוודי בחבל מתוח,
לטבל במימי מעין,
לגעת במים לגעת ברוח,
לדמות ליעלים הגאים בבקעה,
לרדת אל סף התהום הקרוע,
לשיר לך כנבל נפרט על שקיעה.
לגעת במים לגעת ברוח,
לנדוד בין הרים של בזלת וגיר,
לתעות ולגלות במשעול לא ידוע
עוד גל אבנים שיזכיר...
לגעת במים לגעת ברוח,
לשיר לך כילד על צוק בחמה,
לצחוק עד אין קץ במרחב הפתוח,
לשיר לתוויך עד כלות נשימה...
