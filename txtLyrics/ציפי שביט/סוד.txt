אני שומר עמוק בלב
הרבה מאוד סודות
ויש לי חשובים יותר 
וחשובים פחות
וכשאומרים לי לילה טוב
ומכבים האור
אני מתחיל בלחש רב
את הסודות לספור
את הסודות החשובים
אני סופר היטב
לראות אם הם לא ברחו להם
החוצה מהלב
כי כבר קרה שסוד אחד
החל אל פי לנדוד
אבל היה זה סוד קטן
ולא חשוב מאוד
זה גיל שבר את החלון
של השכנה ממול
ומספר תמיד שקרים
שיהיה בלבול
זה הוא זרק לה בחלון
שלושה אצטרובלים
וגם תלש לה מהמכתבים
את הבולים
אני שומר עמוק בלב
הרבה מאוד סודות
ויש לי חשובים יותר
וחשובים פחות
וכשאומרים לי לילה טוב
ומכבים האור
אני מתחיל בלחש רב
את הסודות לספור
את הסודות הלילה
ספרתי כרגיל
פתאום חסר לי סוד אחד
שגד סיפר על גיל
ממש התכוונתי לשכב ולישון
ברח הסוד והתיישב ממש על הלשון
זה גיל שבר את החלון...
ומה יהיה מחר בבוקר
אם אפגוש חבר
אני אהיה מוכרח לשתוק
אסור לי לדבר
אסור לפתוח את הפה
וזו ממש צרה
כי אז יברח הסוד החוצה
ויהיה...נורא!
ואז החלטתי מאמא
לבקש עצה
פתחתי את הפה לקרוא לה
הופ...הסוד יצא!
זה גיל שבר את החלון...
טל סחב שתי סוכריות
מהחנות אתמול
שיר סתם מטלפן
אבל אינו משמיע קול
עופר מעתיק את שיעוריו מחמוטל
ורותי מאוהבת ביואב המתולתל
אני שומר עמוק בלב
הרבה מאוד סודות
אך מעכשיו אני שומר...
על סוד אחד פחות!
