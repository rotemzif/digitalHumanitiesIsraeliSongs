איזו מן מילה היא
אבגדהוזחטיכלמנסעפצקרשת?
אולי זו מן מילה אחת לכל צבעי הקשת,
אולי זה שמו של דג קטן, אשר נלכד ברשת.
אולי זו רק מילה, שאמא לפעמים לוחשת
לאבא במהירות, כדי שלא אבין.
ואולי זהו שמה של חיה אדירה
ביער עבות בסיפור דמיוני,
ואולי זהו שמה של ציפור נדירה
מעל קרחונים שבים הצפוני.
איזו מן מילה...
אולי זו מן קריאת שמחה של דוכיפת נרגשת,
אולי אומרים את זה בסין כשיורד קצת גשם.
אולי זה מה שאוליב משמיעה כשהיא פוגשת
את פופאי המלח על תורן הספינה.
ואולי זו מילה מימי בראשית
שכל המילים מסתתרות בה כולן.
כן אולי זו מילה בשפה העברית
שאומרת את כל הדברים בעולם.
איזו מן מילה...
מילה שיש בה אמא, אבא, אח אחד או שניים,
מילה שיש בה עפיפון, כדור ואופניים.
מילה שיש בה שמש וירח ושמיים
וקיץ ואביב וחורף וגם סתיו.
זו מילה, זו מילה מימי בראשית
שכל המילים מסתתרות בה כולן.
זו מילה, זו מילה בשפה העברית
האומרת את כל הדברים בעולם.
