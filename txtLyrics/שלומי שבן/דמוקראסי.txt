בחלומי אני במועדון לילה אפלולי
דחוס קהל הביל סמיך ספוג ומעושן
במה גבוהה שהוארה קלושות ממש מולי
ולצידה פסנתר ישן שמאליו כמו מנוגן
לפתע אור חזק שטף את הבמה
חצוצרה ותוף חצוצרה ותוף חברו אל הפסנתר
ואז על הבמה הופיע פרעכה עצומה
אדמדמת עורף וכפולת סנטר
התחילה לנוע בכבדות בחוסר חן
בלי טעם ברישול גמרה להתפשט
בדל סיגר כבוי בפיה זנב חיוך דשן
חלולת מבט לקח לי זמן להתעשת
שלפה בקבוק של וויסקי והתיזה באויר
ועל ראשה רוקנה את נפש הבקבוק
את הוויסקי הניגר עליה בליקלוק אדיר
הגירה אל קירבה שהודה לה בגיהוק
הקהל הריע ושאג ממושכות
או אז היא ניגשה אל קידמת הבמה
ועם כל הבוז הזב משפתיים נפוחות
התחילה להשתין בעמידה כמו בהמה
על כל מריע ועל כל צורח ועל כל שואג
זה רק חלום אמר אחד פלאי עומד לצידי
שהרגיש בי שהייתי הולך ונעשה דואג
זה רק חלום וזה לא הכל ולא תשכח זאת ידידי
גמרה את זה עם הזילזול שבסיגר כבוי
והפנתה אל הקהל את אחוריה הכבדים
כרעה התכופפה פתחה אותם רפוי רפוי
והתחילה לחרבן על פני כל האוהדים
שאלתי את העומד לצידי מי היא
ומי המתפלשים בשפכיה ונותנים לה מלוכה
ענה זו קוראים לה דמוקראסי או דמוקראקי
ואלה הנותנים לה הם בני עמך
שאלתי אותו מהר אם עוד יש מקום
לשקול בדחיפות חיובית דחיפות חיובית ביותר
את יציאתי המוקדמת לאלתר מזה החלום
והעברתי המיידית לחלום אחר
ענה אפשר לסדר לך שתתעורר איש צעיר
אך זה בכלל לא מומלץ להיחפז ולהחליף חלום
שלא תמצא את עצמך יום אחד מתחרט מצטער
או אפילו מתגעגע למה שכה דוחה אותך היום
גמרה את זה וקמה באדישות גלויה
ריטטה אותם קלות הפריחה סרח מתאבך
ובענן הזה יצאה מתנדנדת על בלימה תלויה בלויה
כשעיגול האור על עורף אדמדם החל דועך
