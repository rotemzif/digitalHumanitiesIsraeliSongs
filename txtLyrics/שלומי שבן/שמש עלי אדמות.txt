אהובתי היא מצבור של מרחק ושל אור
שמש עלי אדמות
קסם מוזר של אסור ומוכר
מתחלפת לעד ללא עוד
שליטה יחידה
חלקת לב אבודה
בה אין לי דרכים לרמות
אהובתי היא שמש עלי אדמות.
אהובתי לא דומה במאום ובכלום
לאהובתי החלום
היא באה אלי כשמיהרתי מידי
וחיכתה לי עם רדת היום
היזהרו ילדים, כולנו יודעים
מה קורה למי שבוהה ממושכות
באור, בקסמים, בשמשות.
אהובתי לא אוהבת שירים ארוכים
היא שרה במלוא הגרון
היא דואגת לבעור ושוכחת לזכור
שהטבע הוא לא רעיון
אין לה מילים לפעמים
ובסוף רעמים
מתכנסת שקטה בחיקי
אלומות, אלומות
שמש עלי אדמות.
וכשהיא מנסה להיות כל מה שהיא לא
בהלה מתוקה מתגלה בעיניים קטנות
מה כבר שמש צריכה להיות?
אהובתי היא שמש עלי אדמות
