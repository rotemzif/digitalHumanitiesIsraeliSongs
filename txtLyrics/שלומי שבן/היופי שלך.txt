הוא מכאיב לך כשאת מבכה אותו בטרם עת 
הוא מכאיב לי רוב הזמן ואז מכאיב לי באמת 
הוא מכאיב לכל מי שנגע בו והתחרט ונעלם 
ומכאיב מאד למי שרק קיווה ולא ייגע בו לעולם 
היופי שלך מכאיב לכולם. 
התינוקות עוד מחייכים אליך אבל הם רק תינוקות 
האמהות סולחות לך לכאורה יושבות מולך ומחכות 
לשבר שיופיע ויודיע שאת רק בשר ודם 
הבעלים אומנם בזים לזה, או לא ערים לזה, 
אבל בעצם גם 
היופי שלך מטריד את כולם. 
אני לא בטוח מי בחר במי אבל אתם אולי לא מתאימים 
כשהכרתי את שניכם נראיתם לי אחד נראיתם לי תמימים 
ולא ראיתי איך המעטה הדק הזה לאט-לאט נפרם 
וכשעמדתי מולכם חשבתי שנבחרתי שהכל נחתם 
חשבתי שביחד נוכל להכאיב לכולם. 
אני שומע מכל עבר יללות כמו כל גבר מבוהל 
אני שומע את התן והצבוע והזאב והשועל 
את המרוץ המטורף והשקט הבא אלינו מן הים 
ואת הנשר והפרס והבז והעורב 
ואת היופי שלך 
היופי שלך קורא לכולם. 
אני רואה אותו עכשיו כשהוא מובס לרגע על ידי השיר 
הוא מביט בו כמו מראה ולא רואה דבר הפרא היהיר 
אבל אני מכיר אותו כמו שהוא אף פעם לא יכיר 
וביום שהוא ילך אני אוהב אותך כפליים 
אני אחטוף אותך ממך כמו אביר 
ונרכב ולא נביט אחורה לעולם.
