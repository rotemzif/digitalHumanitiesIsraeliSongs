מה היא קיבלה, אשת הרופא, מן העיר האסורה בבייג'ין? 
מבייג'ין היא קיבלה שמלת משי כחולה 
שקנה בעלה במיוחד בשבילה 
מבייג'ין, שמלת משי כחולה 
ומה קיבלה אשת המנכ"ל מעיר האורות, מפריז? 
מפריז היא קיבלה בסלסלה 
גבינות שסחב במיוחד בשבילה 
מפריז, גבינות היא קיבלה 
ומה קיבלה אשת השר מזמנו הקצר בניו יורק? 
מניו יורק היא קיבלה קרם פנים משליית לוויתן 
בבקבוק מסתורי וקטן 
מניו יורק, קרם שליית לוויתן 
ומה קיבלה אשת האדריכל מסיור השראות לנפאל? 
מנפאל היא קיבלה מפה רקומה 
שסגרה לה יפה את דירת הקומה 
מנפאל, מפה מדהימה 
ומה קיבלה אשת היבואן מתאילנד, קופנגן? 
מתאילנד קיבלה היא תיק ערב קטן 
ובושם אהוב וגם שקר לבן 
שקיבלה בשתיקה, כמובן 
ומה קיבלה אשת העורך דין מן הכנס בטנסי? 
מטנסי לא הביא לה דבר 
הוא חיפש וחיפש אבל מה כבר אפשר 
למצוא בטנסי? 
לא מאמינה? 
תסעי, תנסי 
ומה קיבלה אשת החייל מן העיר העתיקה, חברון? 
מחברון היא קיבלה נקישה באישון 
וגופה בארון 
ובחמש ראיון 
ומטח של כבוד אחרון 
ואשת השר ואשת האדריכל, 
אשת הרופא, העורך דין והמנכ"ל 
אכלו בדממה על מפה רקומה 
ורק אשת היבואן הקשה, הבשומה, סגרה את התיק שמצאה בו דבר מה 
ואמרה וחזרה, חזרה ואמרה 
זה נורא, בחיי שנורא
