ירח שועלים עולה, ממאיר את כל העיר
ממבואות אספלט עד נגוהות הימה
את ואני, אני ואת, טבולים בשקט של לקראת
קולטים שעוד מעט, ולא קולטים עד כמה
מתוך תוכי, בעל כורחי, כל מה שיש לי להסתיר
הגברברים שבמוחי דורשים ילדונת להסעיר
מספר ארבע עשרה חיוג מהיר
חמש עשרה, עשרים דקות היא שמה...
חופת הנצח רקומה טלאי טלאים ונשימה
ובו בזמן שהרחוב מתחיל היא שמה
לב לאיתות רחוקרוב ומתבדרת אל הרוב
המחפש אחר מקור קרני הגמה
מן המקרר הנח צוררת זר - סבך תרד וטימין
בשר זה רצח ורצח זה משמין
בהבעה תמימה שלא להאמין
במקום להתיישב היא קמה...
בספרייה הציבורית זמזום פסטל תופס תפנית
מגבריאל ניצן לרובין ס' שארמה
בין צלוני הארגמן להדפסי הכלנית
הדרך מאי-אן לאיגרא רמא
...בעוד חודשיים, כשתבכי לי שכל זה היה שיעור
אז ברור שלא אצחק כשאומר לך שברור
וגם אם לא אלמד הלילה כל מה שאני אמור
זה בטח לא הופך אותו למיותר, מה...?
על הטיילת בית האצ"ל שר לסלמה והרצל
אורטוריה של מיצי פירות וטראומה
שברי אורות כמו נמסים בין הדקלים הגוססים
כן, יפו ערנית, מנשייה לא נמה
באכסדרת התיאטרון אותו קהל של שוב ושוב
קצת פרחות, קצת כיפות סרוגות, קצת אנשים מן הישוב
מתוך גן עדן פחיות, הם נקראים עתה לשוב
(גברות ואדונים, ההפסקה כבר תמה)...
כשבהיכל ע"ש פ' מאן ברחוב ב' הוברמן
י' פרלמן נותן הדרן שני: אידישע מאמא
גל צחקוקים ואנחות שוטף חיש קל את הרוחות
והשדים של גוסטב, של אלמה
...היה נחמד לומר מיד: זה לא קרה לי מעולם
אבל את ואני הרי... אני והיא בעצם גם
אני פורש אבל דורש לתפוס פה אש לראות פה דם
אל תלטפו אותי, אין דרמה...
כן, כל מיני סוגות של דאגות וחשקים
גורדות את השחקים בשמי הפלזמה
אוקיי, הלכנו, באנו, אנו עייפות ומחוקים
עכשיו נלך לישון ואז נקום, ואז מה
...מתוך תוכי, בעל כורחי עכשיו מכל העברים
שט באוויר, קובע ציר בין הצורות והדברים
הנה הדם והתימרות, ואיפה הם הגברברים
כשזה לא זז, זה באמת לא זז, מה...?
...מה לא עשית להיות חופשית למות בין הגפנים
תלויה כמו ציפור על חוט בלויה כמו מקהלה של יחפנים
להתאיין ואז לעוט מבין הערפל והפנינים
בפנים ידעת שאם את רק ציטוט, אז למה...
כן, כן, נו כן, המלך הוא: "עירום" ( אבל רק בימי שלום)
כיום הוא שבר כלי משחק ביד הדמה
כולם קוראים לה "הקופה", והיא זוללת בגפה
זן מסויים של חנופה, ולא- היא צמה
...דרך רכבת של דירות קרקע שכורות אני עובר
המסיבה שלא התחילה ממשיכה להיגמר
אם את לא חברה, היי לי אח שומר
קחי אותי עכשיו משמה... (תיכף ומיד)...
יעלה ואני
יעלה ואני סחטנו את הכל אחת מהשני
עד שהיא קמה וגנחה:" אני הולכת"
מטוס ראשון לרישיקש, אני נותרתי במקומי
אבל את שנינו גיחכה אותה שלכת
בטקס החלפת השם הגרילה "נסיכת האהבה"
מה שהרגיע את מלכת הדרמה שתמיד היתה
ומאז כששואלים אותה לפני שהיא מרפה
היא מחייכת
לפעמים אני מרגיש שכבר הכל מאחורי
ולפעמים אני מרגיש שרק הכל מאחורי
ושוב מבלי לדעת איך, לאן, מדוע, רק אולי
שבא הזמן לנוע, ללכת
