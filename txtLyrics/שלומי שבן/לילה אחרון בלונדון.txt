אז זה מה שאתה רוצה להיות בעצם, היא אמרה...
הצחוק שלך מצחיק אותי,
אמרה הנערה הארוכה 
לנערה העגולה שצחקה
מיד חזק יותר, הסמיקה, וחושבת לעצמה –
הרי כולנו שיכורים, וזה בסדר, ואז מה,
והעיקר שצוחקים,
זה לילה אחרון.
אני לבד במסעדה המלאה מפה לפה,
אני רק רוח רפאים, אני רק צל על הבופה,
וכל שברי הדיבורים סביבי הופכים לערפל,
היו שלום אחים זרים, לכו לאלף עזאזל,
אני שותה לחייכם,
זה לילה אחרון.
דמעות עמדו לי בגרון.
האוטובוס המתגלה מן הרחוב המאוחר
לא נראה עגום כמו בעבר.
עכשיו אתה נזכר?
אני עוזב מחר בבוקר ואף-פעם לא חוזר
שוב אל העיר הזאת שכל מה שנתנה לי הוא הסבר
כיצד ניתן להסתדר בלי אהבה ובלי חבר,
שרק קרעה לי את הלב ואז קראה לי משורר,
ובאמת, אולי זה לא מעט.
אז זה מה שאתה רוצה להיות בעצם, היא אמרה –
דג מאוד גדול בבריכה קטנה?
אמרה ונעלמה אל תוך הזיכרון.
