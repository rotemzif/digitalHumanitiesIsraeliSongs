היה ערב יפה בעולם
כל העיניים אמרו אה או אה
יצאנו צלילה שלי ואני
אל איצקי ודורה.
דורה היתה רפוית כפתור
איצקי אמר שנשב איפה נמצא את עצמנו
שנשתה ונאכל ונסחוב ונמשוך
מה שנמצא לעצמנו
שנשטוף את הכלים אחר כך בעצמנו
(להרגשת הביתיות עכשיו)
ועוד מעט הוא חוזר
והסתלק לשירותים.
מצאנו, ישבנו, שתינו, אכלנו, סחבנו, משכנו,
שטפנו... כמו ששם צחקנו
לא בכינו שנים.
אבל המים נוזלים המים אוזלים
המים יורדים
איצקי חזר מהשירותים ואמר
שבום על קולי זה גאג לא נורמלי בטלוויזיה
כל בום זה יותר מצחיק.
בום! בום! והקריין אומר
"הגשנו לכם בום על קולי בחסות המועצה לביטחון
לאומי שוטף." פתאום בום!
הטלוויזיה מתפוצצת לאלפי חתיכות גחליליות
סטייל צחוקים סגולים בהיאחזות הנח"ל מלכישוע
אלוהים יודע מה זה היה צריך להיות
אבל כמו שאנחנו צחקנו לא בכינו שנים
אבל המים נוזלים המים אוזלים
המים יורדים
דורה סיפרה שחלמה
שאני תוקע לה מיקרופון לפה באמצע הצהריים
ושואל אותה חגיגית מה היא חושבת
היא כל כך פוחדת להישמע טיפשית
שהיא לא יכולה להוציא מילה מהפה
אחר כך בערב היא רצה
ומכל הטלוויזיות ברחוב היא נשקפת לעצמה
עם שפתיים רועדות בלי קולה יישמע
מתה כבר מסקרנות לדעת מה היא חושבת
היא מתעוררת... משקולת בחזה
נוזלת לה דרך העניים לכרית.
צלילה שלי אמרה, אם אנשים היו יודעים
בחלומות של מי הם מככבים בתור מה
אבל המים נוזלים המים אוזלים
המים יורדים.
צלילה שלי קמה, התמתחה
סובבה שובבה - בסלון - סטייל בלון
איצקי התחפר בתקליטים
דורה ואני החלפנו הצצות
תפסנו את איצקי מציץ לנו מעל גבי עטיפת תקליט נשמה
זה בסדר
צלילה שלי התמוטטה נון שאלאנטית באמצע החדר
שלוחת ירך, פרופת ברך, זרוקת דרך
איצקי חש חץ הנמהר לחלץ דאוואין על השטיח הרך
זה בסדר
מהזווית סטייל ספה
החלקתי גם אני בגלישת ז'ילה סטייל פרוטופלאסמה
אל דורה השמוטה אפרקדן על כרית אוויר מפלסטיק שקוף
רפוית כפתור, נושמת
הרעד המתפנק של חיות הבר הקטנות
המתרמזות מחולצתה הדקה
יכלתי להגיד פשוט שדיה
לילה אחד הם היו פשוט שדיה
שוב הרעד המתפנק של חיות הבר הקטנות
המתרמזות מחולצתה הדקה
אני שונא דימויים בחיי אבל מה אני יכול לעשות
עכשיו עכשיו עכשיו
אבל המים נוזלים המים אוזלים
המים יורדים
אז מה כל הדאוואין של שירי מחאה
כל פעם חוזרים לאותה נקודה
מה שלא תעשה, המים יורדים.
תעשה שמיניות באוויר, תעשה קטינות סלאביות
בתרגילי מתח, גמישויות כחלחלות עם חתך
מרחפות על פני כל השטח, תחרוז נתח לפתח
תגיד בטח בטח צנון ורתח
המים יורדים
טיף! טף! צליף צלאף שלולילולילולילולי ליות
צוועי טיפין, תרי מקורין
שלולי לולי לולי לו לי לו להיות
אבל המים נוזלים המים אוזלים
המים יורדים
