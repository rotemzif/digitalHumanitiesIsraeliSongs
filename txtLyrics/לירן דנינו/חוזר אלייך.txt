בסוף, אני חוזר אלייך 
אחרי שטעמתי את החיים שבלעדייך 
אני עושה שוב מפוכח את הדרך לביתך 
ונופל על סף דלתך
נכון שעברתי כמה שנים קשות
נסעתי קצת רחוק, גיליתי יבשות 
עכשיו אני חוזר אחרי שקצת ברחתי
לקיים את כל מה שהבטחתי
עברתי דרך כל הנשמות הפצועות 
בין רגעים של אור ושל דמעות
כל רגע בחיים שלי עטוף גם בחייך
תראי, אחרי הכל אני בסוף חוזר אלייך
רציתי להספיק את השנים הכי גדולות 
ועפתי לשחקים, ירדתי למצולות
תראי אותי עכשיו, לוחש לבד את שמך 
טובע בדמותך
בשעות מאוחרות היו גם אחרות
שלהן בלי כוונה ציירתי את פנייך
שמעתי את קולך ודמיינתי את עינייך
ותראי, אחרי הכל אני בסוף חוזר אלייך
