רץ לצד דרך ושומר על הגזרה
רץ ומנסה לתפוס שנים בחזרה
נפש של בן שש עשרה בגוף בן חמישים
רץ לצד הדרך מחפש את השנים.
אותה הרגשנות של אז
אותה הנשמה נותרה
אני רק קצת יותר נועז
נפשי עלייך לא ויתרה
אותה כמיהה אותו מבט
של "בי יוקדת אהבה"
ומתרגלים לאט לאט
לכשלונות ואהבה.
רץ לצד הדרך....
אותו הומור בלב נשמר
אותו חיוך שלא נגוז
אותו הצחוק שלא נגמר
כי מפצחים אותו אגוז
אותה בדיחה אותו סיפור
כמו סוס עייף ללא מושכות
ואין קמטים כי יש איפור
במקום לצחוק רוצים לבכות.
רץ לצד הדרך...
אותם החברים ישנם
אותו הקשר שנשמר
יש כאלו כבר אינם
ודאי נפגוש אותם מחר
עיזבו בנים  עיזבו בנות
ריק הבית  ריק הלב
ושוב לבד עם חלומות
כדי לשכך את הכאב
רץ לצד הדרך...
