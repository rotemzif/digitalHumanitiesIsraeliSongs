פעם כשהיינו עוד קטנים 
הייתי מחוויר מפחד התנים 
מצחוק של משוגע בקצה הפרדסים 
ממאורות החול הלח בין הקוצים 
ניסרה יללתם בלבבינו הרכים. 
אבל אנחנו שהיינו ילדים קטנים 
היינו מחווירים מפחד התנים. 
בשעות החשיכה במרפסות 
חרדתי מזיק עיניים הרושפות 
ובאימה שמעתי מעבר לרשתות 
טפיפות רגליים בגניבה שם שועטות 
וחריקות חרדת שיניים הטורפות. 
אבל אנחנו שהיינו ילדים קטנים 
היינו מחווירים מפחד התנים. 
שנים רבות מאוד מאז חלפו 
הפרדסים של ילדותי מזמן כבר נעקרו 
ולפעמים כשמרחוק מייללים תנים 
אני יוצא ולבבי בפנים נצבט 
ופניי שוב מחווירים מפחד התנים. 
אבל אנחנו שהיינו ילדים קטנים 
היינו מחווירים מפחד התנים.
