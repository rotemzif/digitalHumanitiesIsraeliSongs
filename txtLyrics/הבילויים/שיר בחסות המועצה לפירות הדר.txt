גברת סוניה כבר בדלת ועיניה אדומות
המעלית התקלקלה אז היא טיפסה חמש קומות
היא התלבטה תוך עליה מה תמלמל בהגיעה
עוד לא החליטה אם "שלא תדעו עוד צער"
או אולי "היה לי נער" או "מרוב עצים אין יער"
שנראה פחות קשור.
באסיפת הדיירים כולם הגרילו מספרים
וגברת סוניה כמו תמיד נפלה בפור.
כי כשתינוק חוטף כדור אז אין הרבה מה להגיד
רק "איזה יופי הציור" ו"איך השגת את הצמיד"
ו"איך תמיד פה מסודר, השולחן הוא נהדר
עם סלסלת פירות הדר שעטופה בצלופן שעוד ארוז"
לימון וקלמנטינה, אשכולית ומנדרינה
הם אחיו ואחיותיו של התפוז.
והם חשבו שזו טעות אז הם עשו צילום שני
ושוב ברנטגן של הלב שלי מצאו קיר לבנים
ועטיפות ריקות של "טיים", שני אוגרים בתוך מאזניים
מקלות ניקוי אוזניים ואופניים שחסר בהם אבוב.
שאריות של ארוחה ומזוודה חצי פתוחה
ודף נייר שבו נאמר "מיד אשוב".
אני שונא את הימים כשהפה שלך סגור
ולא רואים מה שבפנים, מסדר ניבים צהוב עכור
ובו קליפות של גרעינים, תובנות פשטניות
אמירות של ימנים, אני שונא את הימים כשהכיעור שבך מוסתר,
כי זה מאוד מאוד מקשה עלי לבוז
לימון וקלמנטינה, אשכולית ומנדרינה
הם אחיו ואחיותיו של התפוז.
