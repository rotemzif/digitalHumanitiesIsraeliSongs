כל סתיו אני נושר אל תוך עצמי
ממש כמו אז, בהלה שקטה
הילד החדש בכיתה
כל סתיו אני מנסה לעמוד
בתוך ריבוע של אור
אבל בארבע מתחיל להחשיך 
ובחמש הכל כבר שחור
ויש משהו נעים בזה
ויש משהו מכאיב
מנסה לא לשכוח
שבסוף מגיע האביב
כל חורף אני מאבד את כל מה
שהיה בטוח
כל חורף נשמטים תחתי
האדמה והאש
כל חורף אני חושב לוותר על הכל 
הולך עד קצה הנפש
המשתוקקת ליפול
ויש משהו מסוכן בזה
ויש משהו מכאיב
מנסה לא לשכוח שבסוף מגיע האביב
