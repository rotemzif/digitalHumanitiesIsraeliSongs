לפרוש לך טרמפולינת הצלה ממשי דק
דרכה תוכלי לצנוח
אל כנפי המלאכים
מסוננת משדים בתוך חופת כלולות רכה
מוחקת כאבים
חתול בתוך חיקך ואין שום רוח
עלי עץ הפילפל עומדים בשתיקתם
כמו גן ילדות פרוע כמו עירסול הנדנדה
בלילה מבושם
לכתוב לך שיר רחב
שבו תוכלי לשכב
פקוחת עיניים
ובידייך
עיפרון ברק
חוצה את השמיים
לפרוש לך טרמפולינת הצלה ממשי דק...
מתחת לעורפך העשבים שרים
ולידך בפה פעור אנחנו מקשיבים
לכל מה שקרה ולא קרה
ובעינינו דמעות של יתומים.
לפרוש לך שיר רחב...
