אל תלך ממני לא עכשיו
הישאר עוד לידי
רק עוד רגע שניים ומוטב
עם ידך בכף ידי
שמע אותי כעת כי מי ידע
רגע זה אם יחזור
תן לי להגיד מלת פרידה
טרם המסך יסגור
גם אתה מכיר את האימה
התלויה כמו קרדום
איך פוערת פה האדמה
והחושך על תהום
גם אתה היית במקומי
הדברים אינם זרים
לבד אני אוספת את עצמי
לא אשאיר לך שברים
גם אני בניתי מגדלים
הם פורחים עוד באוויר
נחמה מעט הציעו לי
פעם יין פעם שיר
גם אני רקמתי חלומות
וקשה לי היקיצה
מה קשה בשבר לעמוד
בלי מוצא ובלי עצה.
העולם היה לי כבמה
ומה הטבתי לשחק
הנה המלכה העירומה
מתעטפת בספק
גם בירכו אותי גם קיללו
נעה בין עדן לשאול
החיים היתלו בי הם היתלו
צחקו לי צחוק גדול
אם צוחקות אליך דמעותיי
אם בוכה לך צחוקי
פצע ומרפא אתה אולי
ויודע בטח כי
רק אתה נגעת עד עימקיי
כל האהבה שבליבי
ואני אומרת זאת מפני
שהחיים היתלו גם בי.
