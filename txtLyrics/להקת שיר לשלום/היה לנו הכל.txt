היה לנו הכל, מידבריות,
ארץ לא זרועה ושורפת
אבל לא ישכח
איך בין סלעי הערוץ נדהמה
כלנית אדומה
ואזוב רך איך נאחז
בסבך הלחות הקרירה
שאגרה בשבילו אבן בוכה
בחשכת המערה
ומילחי האשלים והאד שעלה
מכבשני סדום ועמורה.
ישמור האל את המקומות והשמות
ואת מעט הכח שישמור
לגמור את המפה בתוך האור
ומי שבאחרית הימים יגלה מעינינו עפר
יוכל לומר: היו להם מידבריות
וחבלי ארץ
היתה להם כלנית בוערת
מים מפות לחם
ודרך ארוכה ללכת, היה להם
הכל, אבל הזמן
בכליהם פתאום אזל.
