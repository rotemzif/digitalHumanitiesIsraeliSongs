מה איכפת לך ממני?
ממתי אתה חושב עלי,
ממתי אני חסר?
ראיתי איש נובר,
ומחפש את כבודו,
ונאחז בכל חיוך קלוש.
ואיש אחד אחר
מחבק את הבקבוק,
במסע ארוך אל הייאוש.
וממול על הקיר -
פוליטיקאי מדושן,
יורה חפצים באוויר
על הפוסטר הישן.
כשיבואו הבחירות,
ידלקו כל האורות,
ויציפו את הבית שלי.
ועל הפוסטר הדהוי,
ידביקו לי סיכוי חדש,
עטוף בצלופן צבעוני.
מה איכפת לך ממני?
ממתי אתה חושב עלי,
ממתי אני חסר?
כי בין לבין אני אינני,
ולו הייתה בך טיפה אהבה,
היית אומר:
אהבה זה כל הסיפור.
היו לי חלומות,
עזבו אותי מזמן,
אולי הייתה זו אשלייה.
"אלוהים בצד שלי,"  - אמרתי,
"מה יכול להיות,
אני הרי עם סגולה".
וסגול אחד נבחר,
נכנס לי למסך
ויצא אל הכיכר,
ועזב אותי וברח.
"בניתי ועשיתי,
ויזמתי והקמתי,
ונלחמתי רק למען החוק." -
זה נשמע כל כך מוכר,
כבר שנים אותו דבר,
לא יודע אם לבכות או לצחוק.
מה איכפת לך ממני?
ממתי אתה חושב עלי,
ממתי אני חסר?
כי בין לבין אני אינני,
ולו היתה בך טיפה אהבה,
היית אומר:
אהבה זה כל הסיפור.
