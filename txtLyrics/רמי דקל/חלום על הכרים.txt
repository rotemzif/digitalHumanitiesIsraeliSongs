כל שיר עתיק ישן, צלילי קסמו נשאר 
למי שצליל פורט חלום, לרסיס לבו נשבר. 
הערב היוולד שירי עת צל יופיך קרב, 
יפעת חלום הבאתי לך, הומה פועם הלב. 
יושב לי על ספסל בגן בפאתי העיר, 
דמותך עולה בזיו חלון, לאור יופיך אשיר, 
כל צליל מיתר קורא אלי, רזי הליל כאן. 
בין הצללים אתור לי לב טמיר ונעלם. 
הדודאים נתנו ריחם, בחוץ ילל התן, 
בין הכרמים חשקה נפשי לשולמית בגן. 
היא אל נפשי אורה תחדיר, חיוך של כוכבים 
בשלל גחליליות צחורות, עד שיומי יאיר, 
היא אל נפשי אורה תחדיר, שיקוי של כוכבים, 
ניחוח הגפנים קורא לשועלים קטנים. 
כל שיר עתיק ישן נושן צלילי קסמו נשאר, 
למי שצליל פותר חלום, מרסיס לבו נשזר. 
הערב משכר אותי, רזי הליל כאן. 
יונת-שלום הבאתי לך, שם בין פרחי הגן, 
הערב היוולד שירי, זרעי הקיץ כאן. 
שושן אדום הבאתי לך, אולי זה עוד סימן? 
היא אל גני אורה תחדיר, שיקוי של אהבה, 
אולי זה רק חלום מתוק? אולי זו אגדה? 
כבר התפזרו הערפילים, פני כוסו תלמים 
ושועלים אני רואה, הולכים אל הכרמים...
