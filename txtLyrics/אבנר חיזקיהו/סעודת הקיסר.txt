כבר אכלתי גי-גון-טונג,
קצת חמוץ וקצת מתונג;
קורקבן במיץ רימון,
לבבות במיץ לימון.
דג קצוץ יפה יפה
שממש נמס בפה.
בתוספת מאפה
קמח תירס מנופה,
שבלולים בדבש טהור,
עוף לבן ועוף שחור.
וופל שוקו מצופה
ועכשיו - קיראו לרופא!
כבר אכלתי שני ז'ון-מנג
איזה טעם מצוינג.
שתי כפות ליפתן וורדים
רוטב סויה ושקדים.
שני דגים מיובשים
עם קורים של עכבישים.
ובכל אפרסמון
שני מקלות של קינמון.
זנב פרה על שפודים,
תפוחיים מאודים.
ראש בצל צלוי באש
ועכשיו - קיראו לחובש!
אין כמו אורז נוסח סין
בגשמים ובחמסין.
כדורי בשר בקר
קורט מלח וסוכר.
ולמען החרוז
שעועית במיץ תפוז.
אגסים וצנוניות
מישמשים ופיטריות,
גרגירי עגבניות,
חצילים וקיטניות.
לא יותר ולא פחות
ועכשיו - קיראו לאחות!
קצת צ'ופ-סואי וטיים-שון
לדגדג את הלשון.
קצת אצות וקצת צדפות
ותריסר ביצים קלופות.
סרטנים בכל תבשיל,
שורש לוטוס וזנגביל.
איטריות מטוגנות
אלף ואחת מנות.
סוכריות וחמוצים,
ושבעה מיני מיצים.
ספל צ'י מתוק - מריר
ועכשיו - היכן הזמיר?
