ים הדממה פולט סודות
וכל העולם כולו שותק
ומאחורי הריחיים
שאון הנחל אינו פוסק.
שחור הלילה הולך כובש,
מרכיב צל על צל וכופל
דומם אל ים המחשכים
כוכב אחר כוכב נופל.
ובהשתתק כל העולם,
ארגיש: ליבי ער ומדבר
ארגיש מעיין טהור אחד
הומה אט שם ומתגבר.
אומר ליבי לי בחשאי:
"בני! חלומותיך באו
נפל כוכב מרקיע -
האמינה - לא שלך הוא.
עוד שלך קבוע איתן
ובמשבצתו יזרח שמה
שא עיניך - הנה שם הוא
קורץ, רומז לך נחמה".
ובהשתתק כל העולם
אשב אביט אל כוכבי
לי אין עולם אלא אחד -
הוא העולם שבלבבי.
