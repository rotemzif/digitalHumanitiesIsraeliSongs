פעם לפני הרבה זמן ראיתי איש קטן 
עם שערות ארוכות שמכסות את חצי רמת גן 
כשהוא עובר את הכביש האוטובוסים עוצרים 
ואז אפשר לראות שקודם עובר לו איש קטן 
אח"כ עוברות שערות. 
כן, לאיש היה שער בלי סוף 
לקח לו שלושה ימים לחפוף 
אח"כ על חוטי הכביסה שבחוץ 
תלה לייבוש את שערו הרחוץ 
בכל בוקר קלע לו אלף צמות 
עם שערו טאטא רחובות 
ובערב כשהיה הביתה שב 
היה פורע את צמותיו ומוצא 
מקלות של ארטיק אבנים וניירות 
וגור חתולים שהסתבך בשערו 
ראיתי אותו כשהייתי ילד 
מאז לא ראיתי אותו יותר 
אולי הוא נסע לארץ אחרת 
יכול להיות שהוא פשוט הסתפר
