הדברים הפשוטים ביותר
לא נשחקים עם הזמן שעובר
ואני בהם נאחז
חוזר אליהם כשקשה, כשחלש
כמו הלילות הלבנים 
שבהן האנשים שלצידי מנגנים
פורטים תחושות מוציאים מעצמם
נותנים לי אמת שלא תלויה בדבר
דלתות נפתחות דלתות נסגרות
נכנסים ויוצאים געגועים ותשוקות
ורק הדברים הפשוטים ביותר
לא נשחקים עם הזמן שעובר
מחפש את השביל שמוביל
למקום לא מוגדר, למבוך לחידה
מחפש את הסבך להסיט את עצמי
להכניס את הרעל למקום הנקי
אני מנסה לעקוב מתבונן בכאב
איך הכל בתוכי מתפזר ודועך
ורק הדברים הפשוטים ביותר
לא נשחקים עם הזמן שעובר
משוטט ברחובות הרגועים
עד שגופי מתעייף ושריריי כואבים
נפשי עפה על כנפיים מזהב
הכל כל כך צלול וברור לי עכשיו
מטייל איתך בין הבתים
ואז חוזרים למיטה שנינו צונחים
כי רק הדברים הפשוטים ביותר
לא נשחקים עם הזמן שעובר
