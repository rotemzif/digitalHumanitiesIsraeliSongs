האסטמה, פרצה אצלי בגיל מבוגר
בתקופת הריונה הראשון של עפרה, אישתי
הרופא אמר שהתופעה מוכרת
ונקראת "הריון אבות" -
משהו המוסבר בקשיי המעבר
מסטאטוס של בן לסטאטוס של אב
ואכן מעט אחרי שנקבע לי פרופיל זמני נמוך
החלה המחלה אט אט לדעוך
כשפרצה מלחמת לבנון
גויסתי להפתעתי וצורפתי
אל חברי החדשים לנשק - אנשי סיירת החרמ"ש
על האוטובוס שהגיע אל בסיס ההצטיידות
עלה המפקד והכריז
"החברה כבר נלחמים בלבנון"
האסטמה תקפה מיידית וביתר שאת
ומאז, מעצם היותה מחלה אחראית
היא לא מוכנה שוב להרפות
