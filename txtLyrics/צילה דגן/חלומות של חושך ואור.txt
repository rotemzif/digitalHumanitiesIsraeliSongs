חלמתי היום על סירת מפרשים
נוסעת בנהר,
ושמעתי אנקור, מתדפק בתריסים
מתיפח בכי מר
ראיתי סירה שהלכה אל הים
בעקבות קרני האור
ונשארתי אני
מול שמשת חלוני
ונשאר לי רק האנקור
אור של סיוון זרח בחוץ
מבין פסות ענן
חתלתולים עשו מירוץ
לתפוס עפרוני קטן
חלמתי היום על סירת מפרשים
נסחפת בנהר,
ושמעתי אנקור, מתדפק בתריסים
מתיפח בכי מר
ראיתי סירה מפליגה חרישית
בשמש ובאור
ואני, שיצאה אחריה נפשי
נעזבתי עם האנקור
וצבעונים זקפו ראשם
כמו באביב ראשון
זיקית חומה הופיעה שם
לשמש חרצה לשון
ראיתי סירה שחטף אותה גל
ולקח אותה האור
אז כבשתי עיני בוילון המופשל
ובכיתי לי עם האנקור
