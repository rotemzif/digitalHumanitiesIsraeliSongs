תמונתך כה שלוה, את אחרת:
קצת גאה ונבוכה על שאת - אמי.
מלווה בדמעה ובחיוך מותרת
ומעולם אינך שואלת: "מי"?
לא תמהת, לא רגזת, עת באתי אלייך
מדי יום ביומו ואמרתי: "תני!"
את הכל הבאת לי במו ידייך
רק מפני שאני - אני.
ויותר ממני את היום זוכרת
את יגון ילדותי, ונפשך כבר פתרה:
עת תבוא אליך הבת הבוגרת,
היא תביא את יאוש תוגתה שבגרה.
כן, אבוא רצוצה ולא אשאל לשלומך.
לא אבכה בחיקך, לא אלחש: "אמי!"
את תדעי: זה שעזבני היה לי יקר ממך
ולא תשאליני: "מי?"
