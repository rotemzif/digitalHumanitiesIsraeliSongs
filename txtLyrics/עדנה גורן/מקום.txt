גם אם אין כבר שלטים על הדרך
ודי קל לאבד כיוונים –
עוד קורה שאני שוב נזכרת
שבעצם יש עוד עניינים:
אגסים שיסמיקו הקיץ,
תמונתם של הורי על הקיר,
שיר חדש שיפתח לי שמיים,
יום שישי, כשבחוץ כבר קריר.
בארצי יש מקום
מרוצף אור וְחום,
יש פרחים בגינה
כל ימות השנה
ואפשר וּמותר בה לחלום.
מי ממתין לאותות משמיים?
מי רוצה אהבה בלי לסבול?
מי בונה את חייו בַּידיים?
מי תוהה וממשיך עוד לשאול?
אנשים, חברים, כמו כולנו -
כל אחד יש לו מה לבקש.
גם אני מבקשת שלנו
לא יאבַד, אם אפשר, מה שיש.
בארצי יש מקום . . .
וּלְךָ, שבנית בֵּיתנו,
רק רציתי לומר עוד מילה:
הברכות שהרעפת עלינו
מְלַווֹת את ימַי, כמו תפילה.
לוּ התחלת עכשיו את חייך,
עלם חן עם עתיד לא ברור,
שוב הייתי הולכת אליך -
לפעמים זהו כל הסיפור.
בארצי יש מקום . . .
