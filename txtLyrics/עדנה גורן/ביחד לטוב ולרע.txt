הוא:         זוכר אותך ביום כָּתוֹם
               מוּצֶפֶת אור, מוּקֶפֶת חוֹם.
               היה לך עור כמו לתינוק,
               אני הייתי אז ירוק
               ותל אביב הייתה קטנה
               ואת היית יפה, דבר לא השתנה.
היא:         אני כבר לא אותו דבר
               וגם הגיל בְּמַעֲבָר
               אחרי שנים של נעורים
               פתאום אני לא בת עשרים.   
               ויש לי כאבים בגב
               אבל אצלי תמיד חוגג אביב בסתיו.
יחד:        עם כל החידות שפתרנו;       
              עם כל מה ששכחנו וזכרנו
              בְּאֶרֶץ לא זרועה וּבַחֲזָרָה -     
              אנחנו ביחד, לַטּוֹב וְלָרַע.     
הוא:        גם לי כואב, או קצת רועד
               ומה שלא – כבר לא עובד
               וחוץ מכמה צינתוּרים
               אני מרגיש כמו בן עשרים.
               חולף מהר מול המַרְאָה
               רוֹאֶה לא בְּדִיוּק את מה שאת רוֹאָה.
היא:        אני אוכלת רק בריא 
               לא חֲלָבִי ולא בְּשָרִי 
             צורכת כל מיני חלבון,
             זוללת גלידות בלי חשבון    
             ואז נזכרת בַּגִזְרָה
            ולא טועמת כלום, עד שנהיה לי רע.
יחד:        עם כל החידות שפתרנו  . . .         
הוא:         עכשיו, שאת כבר לא פַּרְגִית -
               אבל עדיין הֶשֵגִית, 
               יהיה נחמד לשמוע אִם
               את מבסוטה מהחיים.
היא:        יש לי תשובה לא רגילה  
               תזכיר לי מי אתה ומה השאלה... 
הוא:         אני האיש שעוד זוכר            
               איך זה היה בזמן אחר.          
היא:         תשמע, כמו שאומרים היום,    
               אני זורמת עם חלום:               
               שתמלא ת' מצברים
               ושוב תשא אותי מעבר להרים.
יחד:        עם כל החידות שפתרנו . . .
