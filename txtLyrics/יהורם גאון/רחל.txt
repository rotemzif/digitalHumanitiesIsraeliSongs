אם זה קיץ או זה גשם
בכל יום שני בערב
היא עוברת את הגשר
ולחיה כמו אש בוערת
מביטה סביבה חושדת
וניגשת אל הדלת
ובידה אשר רועדת
היא לוחצת ומצלצלת
וההוא לא ממהר הוא
רק לאט לאט פותח
ולאט לאט שובר הוא
את ליבה כמו רוצח
רחל, רחל שלי
ובפנים כמו בעל בית
בחלוק אדום שופע
על ספה מצבע זית
הוא נשכב ומשתרע
ואומר לה קחי לך ויסקי
ושקדים הוא לה מציע
ומנגן לה את סטרווינסקי
בתקליט שרק הגיע
וידו המתעקשת
להלך בין כפתוריה
כבר עוברת וחורשת
את העמק בין שדיה
רחל, רחל שלי
אחרי שעה היא קמה
וההוא כולו בוטח
מנדב חצי פיג'מה
לגופה המתמתח
לגופה אשר כמו פרח
התלבלב מול ים הקיץ
כשאני צעיר ופרא
התחננתי על ברכיים
אך ההוא נושק שפתיה
שלאהבה נידונו
ובלטפו שערותיה
כבר מציץ אל השעון הוא
רחל, רחל שלי
והדלת שוב נפתחת
והחוצה היא חומקת
מסורקת מטופחת
ושבעה ומנושקת
ופתאום היא מתכווצת
מביטה סביבה אובדת
ובבכי גדול פורצת
כמו ילדה קטנה נפחדת
ואני, שראיתיה
אז רוצה פשוט לגשת
ולומר כי אהבתיה
ולקפוץ מעל לגשר
רחל, רחל שלי
