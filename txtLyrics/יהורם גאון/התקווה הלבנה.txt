נדמה היה לי
שלא אעבור את החורף הזה,
נדמה היה לי
שכל שראיתי הוא רק מחזה.
ולעיתים שפשפתי את עיני בכח
ולעיתים נתתי לעצמי לשכוח
אבל תמיד ידעתי, יש לי עוד תקווה.
התקווה הלבנה,
התקווה הלבנה,
מאופק פוקחת עיניה,
מתוך עננה
התקווה הלבנה
חובקת אותי בכנפיה.
נדמה היה לי
שקמו עלי מרעים ורעים,
נדמה היה לי
הנה כל ימי אל קיצם כבר באים.
ולעיתים אטמתי את אוזני עד בכי
ולעיתים מדחי הלכתי אלי דחי
אבל תמיד ידעתי, יש לי עוד תקווה.
התקווה הלבנה...
נדמה היה לי
שאין אהובה לי בכל היקום,
נדמה היה לי
כי שבע נפלתי ולא עוד אקום,
ולעיתים אחזתי את חיי עד שבר
ולעיתים היה בי ילד ולא גבר,
אבל תמיד ידעתי, יש לי עוד תקווה.
התקווה הלבנה...
