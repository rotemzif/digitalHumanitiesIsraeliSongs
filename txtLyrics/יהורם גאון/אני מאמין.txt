כל עוד מחייכים השמיים כחולים
בחינם בלי שכלל נבקש
וכל עוד למסדר מתייצבים הטללים
רוחצים פני עולם מתחדש
כל עוד בכל בוקר השמש עולה
כשוכחת את יום האתמול
וצרצר בגני מארגן מקהלה
ויוצאות צפרים במחול
אני מאמין שישנה עוד תקווה
ולכן לא כדאי לוותר
אני מאמין שעם קצת אהבה
יהיה העתיד טוב יותר.
כל עוד נתפעל בשריקת אצבעות
כשעוברת ילדה נחמדה
וכל עוד בכפרים מוריקות הגבעות
ועורכים הכבשים וועידה
כל עוד בערבי שבתות וחגים
נפגשים חברים לקפה
וכל עוד נפרשות רשתות דייגים
בין גלים או אל מול ים יפה
אני מאמין...
כל עוד כוכבים מקשטים לילותי
ושטיח ענק מהבהב
ועיניך יוסיפו לפגוש את עיני
במבט המוכר האוהב
כל עוד בעולם צוחקים ילדים
צחוק של נחת בריא מצטלצל
וכל עוד אלפים של שירים נולדים
גם ביום של איבה יום אפל
אני מאמין...
