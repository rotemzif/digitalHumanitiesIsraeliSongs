סגנון המכתבים שונה מקוד או דו"ח
אין צורך לדייק, אפשר גם לאלתר
הלילה היורד יפה הוא, כידוע
אבל שחור שערך יפה יותר
דומה שרק אתמול וכבר חלף שבוע
וכבר אכלנו כאן אבק די והותר
הרוח הקיצית חמה היא, כידוע
אבל מגע ידך חמים יותר
החאקי קצת גדול ולא מועיל שכנוע
כי עם אפסנאים לא קל להסתדר
הנשק האישי מכביד הוא, כידוע
אך המרחק ממך מכביד יותר
אסור לשאול מתי, אסור לשאול מדוע
הזמן, אם הוא צועד, אז בטח בהסתר
נכון, המלחמה קשה היא, כידוע
אבל הציפייה קשה יותר
