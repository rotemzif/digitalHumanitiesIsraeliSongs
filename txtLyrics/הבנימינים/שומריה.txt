ליל ירח. נח כל זרד.
דומיה.
בית"רי עלי משמרת -
שומר יה.
הלבנה תשפך אורה,
ותאמר בלאט שירה:
שומריה.
על הדרך כלוחמת
צועדה
בת - חוה נאוה, מקסמת,
יחידה,
ושפתיה - חוט שני -
תדובבנה שיר נהי
שומריה.
ויחל לבו קודח
לשומר,
"את יפה כאור - ירח
- לה אומר -
תני לבך למעני,
איש בית"ר שומר אני",
שומריה.
ליל ירח. נח כל זרד.
דומיה.
בית"רי עלי משמרת -
הוא ושומריה.
הלבנה תשפך נגהה,
ותאמר שיר אהבה:
שומריה.
"לבבי עיף, יגע,
- היא דוברה -
לא אדע להרגע
כה מהרה;
אש הצית הוא במוחי,
ועתה תקצר רוחי..."
שומריה.
השומר ראשו השקיע.
הס דממה.
חרש הוא תפילה משמיע -
אהבה.
דממת ליל... ראש אל ראש...
לא תשב עלמה עד בוש...
שומריה.
