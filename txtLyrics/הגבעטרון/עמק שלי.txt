גלעד מחזר אחר הירדן,
גלבוע מביט ורוטן.
כוכב הרוחות מאיר לילותיו,
נושבות אגדות בשדותיו.
ירח אסף אורו המכסיף,
כוכב רק אחד לא הכזיב.
ילד קטן בפתח מקלט
מביט אל הרי הגלעד.
עמק האש, עמק הדם,
זמר הקרב עוד לא נדם.
עמק יפה, עמק שלי,
יקרת לי, עמק שלי.
העמק דרוך עם רדת הליל,
אי שם כבר מקלע מילל.
אל עלטה נובחות מרגמות
פוצעות הן דממה ושדות.
גלעד מחזר אחר הירדן,
גלבוע הגא מר רוטן.
רוחות הנושקות עם ליל לסלעיו,
שרות שוב את זמר הקרב.
עמק האש, עמק הדם...
נושמת העיר אבק חלומות
עם נחל ותל וחומות.
מי שם דוהר חולף לו ביעף?
יוצא שוב המלך לקרב.
השחר עולה, לעמק ניגר,
המלך חזר אל ההר.
גלבוע שלי - נשבעתי: מחר
תרווה רוב טל ומטר.
עמק האש, עמק הדם...
