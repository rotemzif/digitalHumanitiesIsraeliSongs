שמלתך השזורה בסרט מלמלה,
מידך תלויה ומטלטלת סלסילה,
על כתפך צמה נופלת,
מתרפקת מסתלסלת
וליבי פועם הולם כמטוטלת.
תיפח בי הרוח,
נפשי לא תנוח,
אם אהבה בי מתגנבת,
מלבלבת מתרברבת,
מסובבת כשבשבת את ראשי.
לה לה לה לה
מבטך שלוח מעיני האיילה,
ילטפני כנוצה ברוח קלילה,
את מכה בי וחובלת
בצחוקך את מגלגלת,
כענבל בפעמון בי מצלצלת.
תיפח בי הרוח,
נפשי לא תנוח,
אם אהבה בי שוב עוברת,
בי עוצרת, בי חופרת
מסחררת משכרת את חושי.
לה לה לה לה
