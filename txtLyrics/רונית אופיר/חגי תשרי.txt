שוב מופיעים חגי תשרי,
מעל ענן לבן:
נר הנשמה וקול נדרי,
הדבש והתפוח.
תקיעה, תרועה, שלושה שברים,
בתוך שופר קטן
ודף הלוח הנישא ברוח.
ראש וראשון-ראש השנה,
בניחוחות תינוק,
בכנף טלית לבנבנה,
חובק עצמו נינוח.
ואחריו, יום כיפורים,
דומע ועמוק,
נועל את שעריו בכל הכוח.
חגי תשרי,
חגי תשרי,
הכל לפני.
חגי תשרי,
חגי תשרי,
מול יום הדין
וכל כולי.
ואחרי התענית
יגיעו אושפיזין,
אל הסוכה הצבעונית,
סוכת דוד המלך.
עם אתרוגים וערבות,
לולב והדסים,
שאין מופלא מניחוחם של אלה.
אחרונה, בהדרה,
תקיף את כל העיר,
שמחה גדולה, שמחת תורה,
שמחת הפלא ופלא.
בהקפות מרחפות,
תשוב לכאן בשיר
ובריקוד סובב את כל הפלך.
חגי תשרי...
