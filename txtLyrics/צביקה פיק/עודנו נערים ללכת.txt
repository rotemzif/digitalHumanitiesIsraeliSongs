מחורף אל אביב שטפו חיינו.
כוואדי השועט אל געש-ים
עוד קט אף הוא יהיה כלא היה:
כליל הקיצים אשר הבשיל פריינו.
יותרת-הרהורים נשבה כאפר
ורק המחשבה הנבונה
אשר עלתה שנה אחר שנה
בסתר לבבנו מהבהבת.
ככלות הכל - מה אנו מול הנצח
(הרהור עצוב: אנוש מול ים שנות אור)
שנים נוקפות בלוח האפור
והינומת שיבה הנה הנצה.
אבל עודנו נערים ללכת!
אות הוא כי האפרנו כרגבים
ולא נירא חום-קיץ ועבים
וימי זקנה עם רחשי שלכת.
נוסיף לפסוע כך שנים רבות,
ולילדים נאמר: טוב לכת ככה;
לתת כל איש לבו וזהבו
ולעצמו מעט מאוד לקחת.
להחריש בסוד האבלים,
לצהול עם דם-עינב, עם צחור הקמח.
בעת צחוקים לרעום כענבלים
פת-בג עליז לטבול בכוס הדמע...
ואם ישאל ילדנו החכם
מדוע לשורר שירים הוספנו,
נשיב לו כי דמעות של גיל נשטפנו
ובצוואר חיבקתנו השמחה.
זה לב אנוש פותה הוא ותמים -
ראה, ילדנו, מה מאד אושרנו,
עד לא נדע מי יאריך יותר ימים:
הלב הזה או השירים ששרנו...
בוא, רוח סתיו, לזעוף על הבתים,
חידות חיים לטוב כבר פיענחנו
גלוי לפני עינינו העתיד:
יפה הינו ונכונים אנחנו.
