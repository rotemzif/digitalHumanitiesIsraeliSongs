קוצים של פחד דוקרים את הלילה.
אומרים שזה אור כוכבים רחוקים
- זה הפחד קרע בשמיים חורים.
הירח זה פצע עמוק משנים.
כל פחד מואר
וכל חושך אכזר
והצל הוא ענק
אם אזיז את היד אלטף את הגג של בניין מרוחק.
אומרים שבבוקר הכל מסתדר
- זה אותו הסיוט רק עכשיו אתה ער
והשמש היא פצע גדול שבוער.
כל פחד מואר
וכל יום שום דבר
והאור הוא חזק
אם ארים את היד אתלקח מיד בענן של אבק.
קוים של דאגה מסתמנים על פנינו
אומרים שאנחנו פשוט מזדקנים
- דאגות כמו סכין חותכות את הפנים
והפחד קורע עמוק מבפנים.
כל פחד מואר
וכל חושך אכזר
וכל יום שום דבר
ואנחנו מתים
והפחד נשאר.
