מנקודת מבטו
של הזבוב על הקיר
שום דבר לא קורה
רק הלילה מחוויר
כשאישה במיטה
שומעת שוב וזוכרת
איך האיש הישן
אומר שם של אחרת
מנקודת מבטו
של כוכב אחרון
האישה קמה בשקט
ניגשת לארון
לובשת שמלה
לא יודעת למה
היא מתפשטת
וחוזרת לפיג'מה
מנקודת מבטו
של השעון הדיגיטלי
בארבע בבוקר
זה לגמרי נורמלי
שאישה מול כיור
תמלא לה כוס מים
לא תשתה, ותרצה
רק לעצום את העיניים
מנקודת מבטה של
טיפת הדם הקטנה
האישה רעדה
כף היד נשענה
על רסיס של זכוכית
מהכוס השבורה
והמים יגידו
זה קורה, לא נורא
