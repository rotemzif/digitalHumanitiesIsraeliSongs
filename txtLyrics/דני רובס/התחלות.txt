הידיים מושכות החוצה מהחום
ומגבת עוטפת
והכל מתבהר ומישהו חותך
חיבורי הטבור
וריחות לא דומים ומים חמים ואויר
משהו בריאות פוקע ובתוך שניה אחת...
שב בשקט, זה גן חדש, פה לא בוכים
ו"שלום כיתה אלף"
אותיות, סימנים וכל הציונים
אל הלוח ניגש
ומורה עצבני, אתה או אני ועלבון
רק בקושי התרגלת, ומחדש!
התחלות, כל ההתחלות...
הוא מתוק הכאב למי שמתאהב
וההיא לא יודעת
היא יושבת בצד ואיך עוברים על יד
ושלום במקרה
איך אומרים את השם בלי לגמגם, להסמיק
בלי שאף אחד סביב ירגיש והשמועה תצא.
המסדר יעבור לאוטובוס אפור
וייצא אל השטח
מנגנון משומן, ומי חניך תורן
וציוד לחתום
ומדים חדשים, כל החושים בהיכון
כל הגוף עובר איתך מנוח לדום!
התחלות, כל ההתחלות...
כל פעם דלת, כל פעם שלט
משהו לא מוכר, מפחיד או לא רגיל
מולך כמו שחמט, לא מתקדמים צעד
אתה בכלים הלבנים,
אתה תמיד מתחיל.
ואז בית קטן וחדר מבולגן
וחוזה וטבעת ושלום לעובדים,
אנחנו מפעילים את פסי הייצור
ושיחות על הורים, והצירים ופתאום
מישהו חותך את חיבורי הטבור!
