באמצע היום בחנות בגדים מצאתי את הריח שהיה לך
כשהייתי ילד, והיית אבא
ומה שעולה לי עכשיו לגרון לא משאיר אויר לנשום
מה שנעול בפנים פורץ כמו לבה, אבא
הכתפיים עליהן הרכבת אותי הולכות מתכנסות אל תוך הגוף
הפה החזק עלבון בולע
כל הטוב שעשית, כל הרע, כמה רצית שנהיה דומים
כמה שונים אנחנו, אתה יודע
היית עשוי מאבן, בטוח כמו חומה
בעיני הקטנות - גזע מיוחד
איך התפוררת לי בין הידיים
אם יש אלוהים, הוא לא סולח לאף אחד
איך בשניות הכל השתנה, יום של קיץ בית-חולים
אנחנו פצועים מדי לשכוח
בכח הפכתי את הכאב מנוף לחפור בו אהבה
אתה - לחצוב מקלט לברוח
היית עשוי מאבן...
תמונות נעות באפור לבן
ילד רזה על אופניים
חדר עני בבית ישן
ושמץ של מה שיהיה, בעיניים
אנחנו כבר לא מדברים הרבה, אולי אין מה להגיד
אדמה חרוכה שאיש לא חרש בה
הלילה לפני שהלכתי לישון, לבשתי ריח כמו שלך
ולרגע הייתי ילד - והיית אבא
