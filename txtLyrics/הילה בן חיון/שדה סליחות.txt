ביום גשום סגרירי
ביום נוגה שברירי
אמץ אותי חזק אליך
לבל אצעד ערירית
לבל אשא צערי
בדד הרחק מגבולותיך
ביום צרוב שמש לוהב
ביום עשן וחורך
חבק אותי בזרועותיך
לבל יחדל יומי
בדרך אל עצמי
בשדה סליחות שופע חסד
לבחור לראות את הפריחה
ללמוד לשמועַ קול שמחה
לפתוח את תריסיי אל המרחב
לשאוב מנחל הפיוס
לחפור לדלות מטמון כמוס
בין נקיקיי העלומים.
לא להביט לאחור
לא, לא לחקור את השחור
ללטוש בעוז מבט קדימה
לבל ייזלו דמעותיי
ויתלכדו מכאוביי
יחדיו לנציב צורב של מלח
את קליפותיי להשיל
את נשמתי להבשיל
לסחוט אותה מפגימותיה
לבל יחמץ פריי
לבל יועם אורי
אל גרעיני אותי השב
