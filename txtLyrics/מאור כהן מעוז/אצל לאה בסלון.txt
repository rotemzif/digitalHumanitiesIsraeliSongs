אצל לאה בסלון שולחן קפה נמוך
ארון הפורצלן, שמיכות עבות של פוך
ושנינו לידה – חיוך טיפשי נמרח
ושנות החמישים נשפכות מהמטבח
היא לוגמת מהתה, מחניקה שיעול
מעיפה מבט אל התמונה ממול
שואלת מה נשמע?
צוחקת צחוק קטן...
ושיר חדש חורק ברדיו הישן
פעם אהבתי לשבת בסלון
להסתכל למטה – לשמוע את קולות הרחוב
פעם אהבתי, פעם אהבתי...
מביטה דרכי ורואה אותו
לוקחת את ידי אבל אוחזת בידו
וזו שלידי בשדה המבוכה
בלי להתאמץ מבינה אותך.
קמנו לעזוב, להגיד שכן
לספר לה שהנכד מתחתן
והיא בהקלה מאריכה חיבוק
ושד געגועים יוצא מהבקבוק.
