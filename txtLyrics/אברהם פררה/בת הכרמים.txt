בוא נא עלם, בוא לכרם,
בכרמי עינב בשל;
בוא בליל, בוא, בן חייל,
עת התן פה מילל.
יש לי זמר בלי גמר,
אזמר לאהובי;
מה יפית, לך ציפיתי,
הוד התומר, חן הצבי.
רון צליליך, רז קולך,
הד שמעתי בכרמים;
ביקשתיך, קראתיך
בלילות ובימים.
לעת ערב ללא הרף
בליבי עולה יקוד;
אנא, רוח, אנא, רוח,
שא למחמדי הסוד.
בוא נא, עלם, בוא לכרם,
עת הגיעה בו לבצור;
עת ממעל סהר יעל
לקראתך אטווה שביל אור.
ונגיע לרקיע,
פז ניקח מן הכוכב;
כל הליל, כל הליל
אגדות נירקום זהב.
