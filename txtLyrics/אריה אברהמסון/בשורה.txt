חץ זהב נינעץ לרגלי,
נפל כפתק מרקיע;
ברור לי מילל ברק זוהרו:
דע, כי האביב היגיע!
ואור חדש נפל בעולם -
פחז הרוח ראשונה,
שט ויעבר הבשורה:
חדשות, חדשות תבאנה!
שלוליות שמעו נחפזו,
פזז וכרכר תרונה,
אחת מול חברתה צוהלת;
הו, הו, חדשות תבאנה!
פתח אל צוהר במרום,
לאמור: צאו, כרובים קטנים,
פישטו בעולם וזרו בו
ריח של חיים רעננים.
פיתאום והנה גם סנונית -
אי מזה באה הפזיזה?
חלפה כחץ, וממרום גג
על חג העולם הכריזה -
הולכים וזכים העבים,
הולכים העבים וקלים;
שבילי רקיע של תכלת
חדשה ובהירה מיתגלים.
אשא למרום את עיני -
ניפרצה מחיצת העבים,
פנים אל פנים אדבר
עם השמיים הנאווים.
פה אל פה צינור לבבי
אפתחה לקראת צינורם:
יזלפו שחקים שיפעתם,
טוהר ערבותם, זיו אורם;
תיזל על ראשי, אל ליבי
אותה התכלת הנקיה;
תבוא בקירבי כריח
גן עדן וכטללי תחיה!
כבר תשמע אזני על ראשי
משק כנפיים צחרחרות;
כבר מרגיש ליבי על נימיו
פיזוז קרניים ואורות.
פרו ורבו, אורים, בלבבי,
זעזעו את נימיו - וחיו,
ובבת אחת כל קרבי
שירה חדשה יהמיו.
