צריך לקבור אותן בטרם שחר
לשרוף את הבגדים והספרים
לירוק סביב נגד הסיטרא אחרא
כדי שהמחר יהיה נקי
צריך למחוק אותן מלב בצוותא
למחות לבדוק שלו נותר שריד
לקבור אותן עם הפנים למטה
כדי שלא יראו את אלוהים
צריך לקבור אותן בטרם שחר
בעירומן הרע בלי שום תכריך
שלא יחצוץ דבר בינן לבין הפחת
שיהיו הפקר לתולעים
צריך למחוק אותן מלב בצוותא
להצטופף לאור נרות קדושים
לקרוא שלוש: ארור האיש שככה
שפך דמו בפני האלוהים!
צריך לקבור אותן בטרם שחר
לחזור דחופים דחופים אל החולין
לירוק סביב נגד הסיטרא אחרא
כדי שהמחר יהיה נקי
