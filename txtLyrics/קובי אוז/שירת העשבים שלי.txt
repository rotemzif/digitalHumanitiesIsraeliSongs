צומחים בין מרצפות 
מְציצים מחריצים 
נפרשים כִּמְבוּשִׁים 
מבין הבלוקים 
מִשְׂתָּרְגִים על תהומות 
כִּדְלוּעִים משולחים, 
מניבים פירות כבדים 
תפלצת צחוקים 
טופז, ברקת, מעשה זהב ויהלום 
ראוי שייכלמו מול עשב ה-יומ-יום. 
וּבכל זאת לי אומרים: 
"לא די תפרחת עשב החולין 
אותה יישאו הקיץ והרוח 
כי אם תרצה לגעת בשמיים 
מוטב תהיה בלון נפוח" 
פרחי סבא עם נוצה 
קנים על ביצה 
דרדרים מוצצי בוּצה 
אל מול הבלוקים 
עשבים שוטים 
פנקיסטים סגולים 
ח'וביזות טילונים 
לצון וצחוקים 
כַּפְתּוֹר וָפֶרַח, לשם שבו ואחלמה 
ירכינו את ראשם אל מול היתול ה-אד-מה. 
וּבכל זאת הם אומרים: 
"לא די תפרחת עשב החולין... 
חרציות חמציציות 
ציציות עוקצניות 
מציעות ומצניעות 
קצוות מצוקים 
תורמוסים ויבּליות 
זעתרים אזוביות 
ופרחי שעוניות 
יפות מחוגים 
תרשיש ושהם, אזמרגד וגם יָשְׁפֵה 
יפגינו צניעותם ולא כהבל פּה 
וּבכל זאת לי אומרים: 
"לא די תפרחת עשב החולין...
