מכיוון שאינני מדינה לא גבולות בטוחים לי 
או צבא ששומר יום ולילה על חיי חייליו 
ואין קו צבעוני שמתח גנרל מאובק 
בשולי ניצחונותיו 
מכיוון שאינני מועצה מחוקקת פרלמנט מפוקפק 
שנקרא בטעות כמשכן נבחרים 
מכיוון שאינני בן לעם הנבחר ואינני גם מוכתר ערבי 
לא יבוא איש אליי בטענות שווא שאני 
כביכול אנרכיסט חסר אב שיורק לבאר שאליה מסובים 
בני העם בחגיהם צוהלים על קברי אבותיהם 
מכיוון שאינני פטליסט או חבר בארגון מחתרתי 
שבונה כנסיות מסגדים ובתי כנסת בלבבות הילדים 
שימותו בוודאי על קידוש שם שמיים 
מכיוון שאינני שום קבלן חפירות או סוחר בעפר 
לא אומן מצבות ממרק האנדרטות לתפארת המתים 
מכיוון שאין לי שום ממשלה עם או בלי ראש ואין שום יושב ראש 
שעומד על ראשי 
אני יכול בנסיבות מקלות שכאלה להרשות לפעמים 
לעצמי 
להיות בן אדם קצת חופשי
