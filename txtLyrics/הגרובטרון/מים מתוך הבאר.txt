הגעתי לעולם עירום ויחף
פוסע לבד וכושל
עד אשר הציעה לי הארץ הטובה
את מה שנתן לה האל:
מים מתוך הבאר
לחם מן התנור
חופן של מלח
ופלח מפרי העץ האסור.
אהבתי את השמש ואת המטר
אהבתי אזוב בשבילים
נערה אהבתי שהטל בשערה
והיא כחידה בשבילי:
מים מתוך הבאר...
עודני משוטט בעולם הרחב
נצרב בקרה ובחום
לא בניתי ביתי וגם לא אטע לי עץ
רק זאת אבקש עוד לטעום:
מים מתוך הבאר...
הגעתי לעולם וכך גם אצא
עירום ויחף ועני
בשמחה אשובה אל הארץ הטובה
שבה אהיה גם אני:
מים מתוך הבאר...
