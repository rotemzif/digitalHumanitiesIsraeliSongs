מן העץ שממול למרפסת
שם למעלה מבין אמירים
עפה עפה כנפיים פורשת
להקת זרזירים
כי לפתע השמש בוהקת
והחורף ישתוק לשנה
בשמים כחולים ללא קמט
עננה לבנה.
ואור יסמינים ודבש
פריחות עליזות של אביב
ואיזה עולם חדש
כמה אור כמה טוב באביב.
ובחדר הותירו השניים
לב רטוב מצוייר על זגוגית
חרש חרש בא אור על המים
בהמיה חגיגית
את ראשה על כתפו היא השעינה
ויצאו אל שדרה ארוכה
והרוח להם בה הרנינה מנגינה מתוקה
ואור יסמינים ודבש
פריחות עליזות של אביב
ואיזה עולם חדש
כמה אור כמה טוב באביב.
בצל עץ שממול למרפסת
שם למטה ליד המפתן
ישישונת מטפחת פורשת
לנכדה הקטן.
והסבא צוחק אל הנכד
הנה חורף עבר עוד שנה
הסתכל הנה יש לי עוד קמט
ושיבה לבנה.
ואור יסמינים ודבש
פריחות עליזות של אביב
ואיזה עולם חדש
כמה אור כמה טוב באביב.
