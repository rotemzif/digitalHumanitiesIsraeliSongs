 יום השרב,
מלהט צהריו
נגררים הגמלים בתפילה.
ולפתע נשמע
קול תרועה ברמה
קול קורא במדבר בגילה.
ותוהים הגמלים
מול שיקשוק גלגלים
אל אורחת הקרונות במסילה
דוהר הקטר ופוצח בשיר
ועונה המדבר בהדו.
ניצב אברהם בפיתחה של העיר
ודגלון ירקרק בידו.
עור מדבר!
כי הזמר נושן.
שב אליך עמוד העשן!
"לבאר שבע!"
קוראים גיא גבע
אל מול החמה במרום
טו - טו - טו - אה!
עונה הרוח,
פורצים הפסים לדרום!
שר הקרון אל אדני הבטון
אגדת בראשית עתיקה.
שוב פוגשים הפסים
גלגלים כועסים
ומחדשים ברית אחים בנשיקה.
כך רנים הגרונות
מול שיקשוק הקרונות
שיר הלל לשדמה מוריקה.
דוהר הקטר ופוצח בשיר...
