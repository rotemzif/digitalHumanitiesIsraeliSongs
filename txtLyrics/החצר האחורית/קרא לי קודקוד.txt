אומרים עלי שפשוט נולדתי עם הקשת ביד
יש לי עיניים של נץ וחושים חדים של צייד
הייתי ילד שטיפס על צמרות מהר יותר מן הקופים
הרבה יותר מלטיפות אני חטפתי אגרופים
לא משולי החברה, אני בא ממשפחה טובה
שלושה דורות אחורה כולם היו גדולים בצבא
מגיל צעיר ידעתי לתת כבוד לצלקות
קרא לי קודקוד
קרא לי קודקוד
אין שפן שיסתתר ממני בסלע, אין ציפור שתברח
הנמר עושה כבוד ונשאר מחוץ לטווח
תן לי להניף את הקשת להרגיש את המתח במיתר
תן לחֵץ שלי לעוף למטרה ואני מאושר
מה את יודעת על עין מבוהלת,  מה את יודעת על הסוד
על הרגע הזה הרוטט תמיד שבין הצייד לניצוד
תסלחי לי גברת, לא באתי לרקוד
קרא לי קודקוד
קרא לי קודקוד
עליתי מהר במערכת,  תמיד ידעתי שאהיה לוחם
אחד שיודע לא להסס ולהכות ולהרוג בלי לרחם
יש לי ראש מלא בתחבולות איך לעשות מלחמה
רק תגידו לי מי האויב אני אגיד לכם מה
מה את יודעת על עין מבוהלת, מה את יודעת על הסוד
על הרגע הזה הרוטט תמיד שבין הצייד לניצוד
כל יפי הנפש, כל החולמים על שלום עולמי
אני בא מהיער ואני יודע בדיוק מי אוכל את מי
זה הכלל הראשון בחוקים של הטבע
ואם אתה רוצה ללמוד
קרא לי קודקוד
קרא לי קודקוד
