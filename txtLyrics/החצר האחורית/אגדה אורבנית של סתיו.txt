כל הערב רקד הנסיך שם בנשף
עם נערת נעלי הזכוכית
שצחוקה פעמונים של כסף 
מין סינדרלה כזאת מלאכית  
איך קרה שפתאום לא נסיך ולא נעל
כתבשיל שהוקדח השתבש הסיפור  
היא חוזרת הביתה בלי דלעת
הוא נשאר עם הלב השבור
האורות עומעמו בעיניו והקסם 
נמוג מצלילי שיר מחול מתנגן   
רק הדהוד ענבלי פעמון הכסף 
של צחוקה באוזניו מוסיף לדנדן
נערת נעלי הזכוכית עופפה לה 
והלכה עם נגן מפוחית אדמוני
שחייך מדוכן המשקה שם חיכה לה   
הנסיך התעורר מחלום דמיוני
במגרש חניה הוא תפס את השניים
צרחה מקפיאה ונעל זכוכית
נשארה בזירה הוא דקר פעמיים 
בכיס הקורבן נמצאה מפוחית
נסיך שכונתי סינדרלה פורחת 
החשוד משתף פעולה עם חוקריו   
נגני לי נגני מפוחית מתייפחת
אגדה אורבנית של סתיו
