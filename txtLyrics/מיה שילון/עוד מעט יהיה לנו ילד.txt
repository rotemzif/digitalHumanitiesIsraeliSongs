אתה יושב מולי, שוקל-שותק מילים
אוחז-לא אוחז בכף ידי
וכל מה שאולי תגיד לי
עלול לשמש נגדי
שלוש תמונות שחור לבן
תלויות על הקיר ומעלות באוב
רסיסים נעימים של זיכרון ישן
ומספרות שפעם היה טוב
מילים מילים של תוכחה
ואתה בוכה ואני בוכה
וכבר מזמן שלא עברה שמחה בדלת
ורק שני פסים ורודים בתוך ערכה ביתית 
עדים
שעוד מעט יהיה לנו ילד
רעב הופך לשובע
לכח המשיכה כמעט נכנענו
ואין יותר שפנים בתוך הכובע
שישמרו על כל מה שלא שמרנו
אך הפנים שלי אומרות הכול
לוקחות אותך לתוך מְחול שדים
ממנו אתה לא יכול לסגת
וכבר אין ספק שיש ספק
ואני שותקת ואתה שותק
ועוד מעט יהיה לנו ילד
יש לי תחושה שאתה מבין אותי
אבל קצת פוחד להתקרב
רק אל תגיד לי שאתה מוותר עכשיו
כשעוד מעט יהיה לנו ילד.
ערב ירושלמי מתפשט
בחוץ כבר אורב דצמבר קר
ושוב הברז מטפטף
בוא לישון, נדאג לזה מחר.
