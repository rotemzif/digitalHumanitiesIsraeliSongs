סבתא שלי אסרה להשאיר אורז בצלחת
במקום לספר על הרעב בהודו ועל הילדים
נפוחי הבטן, שהיו פוערים פה על כל גרגר,
היא גררה בחריקות מזלג את כל השאריות
למרכז הצלחת ובעיניים כמעט דומעות
סיפרה איך יעלה האורז הלא אכול
להתלונן אצל האלוהים.
עכשיו היא מתה ואני מדמיין את שימחת המיפגש
בין שיניה התותבות לשומרי החרב המתהפכת בשער
גן העדן של האורז.
הם יפרשו, מתחת לרגליה, שטיח אורז אדום
ושמש אורז צהוב תכה על
לובן גופן של יפהפיות הגן.
סבתא שלי תימרח שמן זית על עורן ותחליק
אחת אחת לסירים הקוסמיים במטבחו של אל הים.
סבתא, מתחשק לי לומר לה, אורז הוא צדף שהתכווץ
ואת נפלטת כמוהו
מים חיי.
