שמעתי את בכיו של העיוור
של העיוור אשר חיפש את פרוטותיו
חיפש את פרוטותיו ואין עוזר
ואין עוזר לכן חיפש אותן לשוא
ולא יכולתי לספר לו אגדה
כי בביתו מצוי מטמון זהב.
שמעתי את בכיה של נערה
של נערה, הו, נערה קרועת לבב
קרועת לבב כי לבדה נותרה
לבד נותרה כי אהובה אותה עזב
ולא יכולתי לספר לה אגדה
כי עוד תמצא את זה אשר תאהב.
שמעתי את בכיו של ילד רך
של ילד רך אשר בכה, בכה על אב
על אב אשר למלחמה הלך
למלחמה הלך, הלך וטרם שב
ולא יכולתי לספר לו אגדה
על אבא שישוב עוד מן הקרב
כי קול הבכי נשא אגדותי
נשא אגדותי כרוח שנשב
כרוח שנשב לו בשדותי
שדותי אשר צמח בם פרח, פרח סתיו
אולי בפריחתו עוד אגדה שמורה
לילד, לעיוור, לנערה.
אולי בפריחתו עוד אגדה שמורה
לילד, לעיוור, לנערה.
