המלחמות עברו החל השקט
שבו הולכים איש לדרכו
בעייפות ומפקירים מולדת
לאלה שימשיכו בה לשלוט
המלחמות עברו החל השקט
ועוד מעט נוכרח לשתוק
מפני שכשהנחנו את הנשק
היה מוקדם מדי להניחו
המלחמות עברו החל השקט
ובלילות רוצים לישון
ובימים הרי עובדים בפרך
כאילו לשקם איזה חלום
המלחמות עברו החל השקט
שבו נמשך הריקבון
ואם אתה נגוע אז לא פלא
שבלילות אתה יכול לישון
המלחמות עברו החל השקט -
ויום אחד נצא לרחוב
ונהיה רבים וגם אתה שם
עוד תעבור קדימה כשניפול.
