האיש אשר יביא את הבשורה,
חמוץ בגדים יבוא
אל תוך העיר הנצורה;
ומבטו רחוק באופק מתבונן הוא,
ומי בבואו יכירנו?
האיש אשר יביא את הבשורה,
לא מרכבות של אש
ישאו אותו בסערה -
כהלך זר יבוא ותרמילו על שכם,
ומי יקדמנו בלחם?
האיש אשר יביא את הבשורה
לא אליהו הוא
בשיבתו ההדורה,
עוד לא מלאו ימיו וגם צעיר איננו -
והוא לא ילון בעירנו.
האיש אשר יביא את הבשורה,
בטרם יום ייצא
מתוך העיר הנצורה,
ולא ראהו איש ואין יודע מיהו
ומה הבשורה בפיהו.
