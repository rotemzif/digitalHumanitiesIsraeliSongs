אם תקשיב לגלים בעיניים עצומות
תגלה את צלילי בראשית
עת גולשות בין צללים, הרוחות הקדומות
בהמיה עתיקה חרישית
אם תקשיב לגלים על חופי אגם נוגה
בין ערביים בצבע שני
עוד תשמע איך נוגעים רקיעים זה בזה
מיני אז מן היום השני
אם תקשיב לגלים משקיעה אדומה
תגלה אז באופן אישי
את אוושת העלים שבאשל הומה
מיני אז מן היום השלישי
אם תקשיב לגלים מול הסהר הכסוף
על הים הבוהק כראי
עוד תשמע כוכבים רוחצים בין קני סוף
מיני אז מן היום הרביעי
אם תקשיב לגלים שמעבר לזמן
עוד תשמע חוחית ושיר
וציוץ גוזלים הקוראים לאמם
מיני אז מן היום החמישי
אם תקשיב לגלים החוזרים על עצמם
ואליך בלאט ניגשים
עוד תשמע איך בורא אלוהים בני אדם
מיני אז מן היום השישי
אם תקשיב לגלים בעיניים עצומות
תגלה את הסוד הפלאי
תתמכר לצלילים, לתקווה, לחלומות
מיני אז מן היום השביעי
