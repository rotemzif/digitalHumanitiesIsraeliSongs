אבוי אבי איכה נמהרנו 
איכה למלך רם שיקרנו 
עכשיו ממני יבוקש 
לטוות זהב מצרור של קש 
הן נס כזה במלוא תבל 
שום בן אנוש עוד לא חולל 
מחר כל ילד במדינה 
לצחוק יתנני ושנינה 
אבוי לי, אוי לי, אויה לי 
היש גורל כגורלי 
אבוי לי, אוי לי, אויה לי 
היש גורל כגורלי 
אם תיכשל אחת ושתיים 
יוגש אביה לנחושתיים 
אמר השר ולא יחוס 
אמר השר ואין מנוס 
אוי, מי יתנני בית אבי 
כתמול שלשום וכלבבי 
לשבת בו שאננה 
בצל פינת התחנה 
היש כמוני עוד אומללת 
עלי לנוס. הו, סגורה כל דלת 
אבוי אבי אוי אבי 
היש מכאוב כמכאובי 
אבוי אבי אוי אבי 
היש מכאוב כמכאובי 
מה זה נטפל אליי המלך 
אשוב עליי לטוות בפלך 
מצרור של קש זהב טהור 
ואיזה פחד, איזה קור 
אוי אבא, אבא, מי יגאל 
כי לא אוכל, כי לא אוכל 
אוי אבא, אבא, מי יגאל 
כי לא אוכל, כי לא אוכל 
אוי למה זה כזבים דיברנו 
על מה לשקר התפארנו 
עכשיו כל ילד במדינה 
פה ישימני לשנינה 
היא כזבנית היא גזמנית 
בת הטוחן החוצפנית 
היא כבר חושבת על חופה 
עם מלך עוץ, אוי לחרפה 
פתחו לי, פתחו לי ואבואה 
בפני המלך הארמונה 
ואגידו בחרטה 
את האמת לאמיתה 
הו, פתחו, שומרים, פתחו מהר 
אין שומע, אין עוזר אבוי!
