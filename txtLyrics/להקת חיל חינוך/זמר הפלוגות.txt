את זמר הפלוגות נשיר לך למזכרת,
אפל, אפל הואדי, המישמר, הכן!
הלכה, הלכה פלוגה בלילה בשרשרת,
הלכה פלוגת שדה לאש ולמגן.
חכי לנו, ארצי במשעולי הרייך,
חכי לנו בשדות הלחם הרחבים!
את שלום המחרשה נשאו לך בחוריך,
היום הם לך נושאים שלום על הרובים.
פלוגה, עלי, עלי בהר,
פלוגה, כבוש תכבושי!
במקום שם איש עוד לא עבר,
שם יעברו הפו"שים.
למען אם ובן ואב
הסוללה נקימה.
פלוגה, לא תם, לא תם הקרב,
פלוגה , צעוד קדימה!
לשווא, לשווא אמרו, רק הימים הם לנו,
לשווא אמרו, לאש ושוד נדון הליל,
הלילה והיום רק לחיים ניתנו,
הלילה והיום הם ארץ ישראל!
מן השפלה בחוף ועד גדרות התיל,
ומנקרות הרים ומבקעות וגיא,
נשיב לך את היום, ארצי ואת הליל,
נשיבה לך אותם למען כל החי!
פלוגה, עלי, עלי בהר...
כי לא לשווא, אחי, חרשת ובנית,
לנפש ולבית לנו מלחמה!
גוערה, תל עמל, כנרת וחניתה,
אתן לנו דגלים, ואנו החומה.
כי לא נשוב אחור, ודרך אין אחרת,
אין עם אשר יסוג מחפירות חייו.
הלכה, הלכה פלוגה בלילה בשרשרת,
פניך מולדתי, הולכים אתם בקרב!
פלוגה, עלי, עלי בהר...
