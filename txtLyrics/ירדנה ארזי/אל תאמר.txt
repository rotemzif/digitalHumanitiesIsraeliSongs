אל תאמר את הכל עכשיו, 
שמור מעט לסתיו,
אם אותי תאהב.
תן לי אות, רמז, לא יותר,
את השאר הסתר,
בליבך שמר.
אל תאמר לנצח,
אל תגיד לבטח,
כי הזמן סובב
ואת הלמות הלב משכיח.
אל תפרוש שטיח,
למה להבטיח?
הן הזמן סובב
והגורל אורב.
יש כאן פת לחם,
יש כאן כד מים.
יש לי עוד תפילה קטנה...
אנו כאן יחד,
חי בי עוד פחד
בצילה של עננה.
אל תאמר את הכל עכשיו...
בוא נשמור
את האור,
את המור,
את החרוזים,
את החום,
את התום,
בוא ננשום
ונחיה מיום ליום,
ונחיה מיום ליום.
ואם יוסיף ליבנו להלום,
ואם הדם בחדריו יזרום,
בצד הדרך עוד נמצא מקום
קרוב לכאן, קרוב אל החלום.
אל תאמר את הכל עכשיו...
