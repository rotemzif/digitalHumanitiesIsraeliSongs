שיר הערב מצלצל בשדות שחורים
אור היום עכשיו נופל על אתרים זרים
התוגה המתוקה היא בת בית כאן
כמו האבק והדרורים והתשוקה
העצים המזדקנים עמוסי כתובות
מחכים לעננים במן יראת כבוד
את עורנו מצמרר רוח מערב
בעוד ימים נתגעגע לשרב
שוטי שוטי מנגינה שלנו
על גלים כהים
הירח מרוקע שם מעל הגג
כמדליה רחוקה שאיש עוד לא ענד
התוגה המתוקה היא בת בית כאן
כמו האבק והדרורים והתשוקה
פרי שלא נקטף בזמן לאיטו מרקיב
במכרה נטוש מוטמנת אבן הטורקיז
התוגה המתוקה היא בת בית כאן
כמו האבק והדרורים והתשוקה
שוטי שוטי מנגינה שלנו
על גלים כהים
