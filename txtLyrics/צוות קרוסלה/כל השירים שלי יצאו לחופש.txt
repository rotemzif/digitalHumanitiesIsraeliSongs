כל השירים שלי יצאו לחופש
והתפזרו לי בעולם,
מחופשים לציפורים
או לפעמים לפרפרים,
או לצדפים יפים על שפת הים.
שירים קטנים צצים מתוך כל פרח,
בכל טיפה בים יש שיר,
ובגלל זה בדרך כלל
עולים המיים ויש גל,
והגלים מתפוצצים מרוב שירים.
ככה זה עם השירים כשהם מפוזרים,
הנקודות והפסיקים רצים ונדחקים,
וכל החרוזים מתנפצים וניתזים,
ובשבילים כל המילים והצלילים מתגלגלים.
כל השירים שלי פרחו ועפו
אני זוכרת כל אחד,
יש שיר קטן לנמלים
ושיר חצוף לנחלים
לרוח שיר פרוע במיוחד.
אז השירים שלי יצאו לחופש
והתפזרו בכל פינה,
ובגלל זה, אם רק תקשיב
בכל מקום יש איזה שיר,
בכל פינה יש שיר קטן עם מנגינה.
