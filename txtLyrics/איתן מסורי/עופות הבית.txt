יש עופות תמים כאלה. לא כולם נשרי שמיים,
אל קנם במרום הסלע לא הכל יוכלו לשוב,
אחרי טיסת העיט והשחף על המים
נשארים עופות הבית - הם שלא יגביהו עוף,
שבגבר גאות הנחל בוססים בטיט חופיך
משתאים בתם בעצב בכסוף ברעש הסוף,
עד אשר יפנו ללכת עייפים כבדי כנפיים
לחפש גרגר שכוח על השלף החשוף.
באסף כל עוף כנפיים, לנשרים תספוד הרוח
ולעיט הצונח - ערבותיו קינה ישאו
אך להם, עופות-הבית, עת תבוא עתם לנוח,
יכסו, שחרת הרגב ורשרוש תוגת הסוף.
