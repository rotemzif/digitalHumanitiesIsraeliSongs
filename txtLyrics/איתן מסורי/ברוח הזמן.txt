מילים אינן ציפורים לכן הן מחליפות את מקומן
לפעמים היפות עפות בראש לפעמים בסוף בדממה.
כך נוצרים למראית עין שירים אחרים ברוח הזמן.
הן בוכות ביחידות אך לעוף הן עפות שיירות שיירות.
האיים במסלול הישן צללו אך באותן דרכים מוזרות
מארצות הקור אל חופי הלב החמים הן באות לחרוף.
ואלה שאין להן גואל נופלות במצרים
על כף נידח או בשדות הרחמים כמו יתומי העגורים
שעבר קייץ, כלה קציר, והמה על חופי האגמים קבורים.
