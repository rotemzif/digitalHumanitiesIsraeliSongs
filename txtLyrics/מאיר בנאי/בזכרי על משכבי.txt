בזכרי על משכבי
זדון ליבי ואשמיו
אקומה ואבואה
אל בית אלוהי והדומיו
ואומר בנשאי עין
בתחנוני אלי שמיו
ניפלה נא ביד אדוני
כי רבים רחמיו
לך אלי צור חילי
מנוסתי בצרתי
בך שברי ותקוותי
אילותי בגלותי
לך כל משאלות ליבי
ונגדך כל תאוותי
פדה עבד לך צועק
מיד רודיו וקמיו
ניפלה נא ביד אדוני
כי רבים רחמיו
ענני אדוני ענני
בקראי מן המצר
ויוודע בעמים
כי ידך לא תקצר
ואל תבזה ענות עני
צועק מתגרת צר
אשר פשעיו לך מודה
ומתוודה על עלומיו
ניפלה נא ביד אדוני
כי רבים רחמיו
מה יתאונן ויאמר
מה ידבר ויצטדק
יציר חומר אשר תשוב
גוויתו כאבק דק
מה יתן לך האדם
כי ירשע וכי יצדק
הלא מיליו ומיפעליו
כתובים בספר ימיו
ניפלה נא ביד אדוני
כי רבים רחמיו
ניפלה נא ביד אדוני
כי רבים רחמיו
