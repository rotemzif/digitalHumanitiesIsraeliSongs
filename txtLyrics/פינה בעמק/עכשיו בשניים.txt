אז נאסף החול אל תוך הקודש
ואודם בוורדים פתאום נזרק
ולובן בלבבות גאה מגודש
ואת היית שלו - והוא שלך. 
ים חלילים כחול, אפשר לטבוע
ללכת אל מחר בצעד קל
לגעת בחלום ולא לשׂבוע
ומי המציא חלום כזה בכלל?! 
עכשיו בשניים
לגעת-לא-לגעת בקולות
לגמוע את הקסם בעיניים
להשׁתכר עד אור מליל כלולות. 
יום שמתחיל ולא נגמר אף פעם
כאילו רק נולד בבוא לילו
כאילו הרגעים מתקו מטעם
והוא שלך עכשיו - ואת שלו. 
עכשיו בשניים
לגעת-לא-לגעת בקולות
לגמוע את הקסם בעיניים
להשׁתכר עד אור מליל-כלולות.
