אבא לא ידע
שכבר שנתיים
אני קטוע יד,
שאני , במקומי,
כמו קין נע ונד.
אבא לא ידע
ששורשי האמיר נתלשו
מאדמת העולם הזה,
ושאני לא מפסיק לנער
בלילות רגבי חולות.
אבא לא ידע
שפתאום נהייתי
חצי אבא בתעודת הזהות
ואבא בריבוע
התלוי בתקרת החלום
על קצה חוט.
אבא לא ידע
שהעיניים שנעצתי בו
בימיו האחרונים
היו גם עיני בני
שנתחדדו בסכין מבטי.
לאבא שלימד
כל כך הרבה אנשים לטפס
על סולמות תווים
לא היה סיכוי
לחבר לי
את רקוויאם החיים.
