לפעמים אני מוכן לשתות אוקיינוס
תמורת טיפה אחת של צחוק
שתחליק מזווית שפתך
ותיפול עלי
לפעמים אני מוכן לבלוע שמש
תמורת גרגר קטן של אור
שינצנץ מתוך עינך
ויאיר עלי
לפעמים אני מוכן לכרוע ברך
תמורת תזוזה של אצבעך
שתלטף את גבי לחיי
ותחמול עלי
לפעמים אני מוכן לצרוף לך כתר
תמורת עלה בודד של רוך
אותו תניחי על ראשי
וימשול עלי
כשיפרוץ מתוך חזך
פרפר גדול, צבעוני והדור
נושא את שמך
אז בשדות פורחים נצא צוחקים
לתפוס את פרפרך
והשמיים מעלינו יחייכו
