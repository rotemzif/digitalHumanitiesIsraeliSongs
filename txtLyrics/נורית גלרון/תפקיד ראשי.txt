הגברים הפותחים חלונות
הנשים הסוגרות תריסים
נותנים מקום לקוות
שעוד יתרחשו ניסים
אלה הגברים הקטנים
אילו הנשים הנכונות
בהתמדה כמו נמלים
בתאים כמו משפחות
ממלאים תפקיד ראשי
במחזה שאין בו כוכב
כמו היה זה ייעוד אישי
לחיות ודווקא עכשיו
מי יאמר דבר בגנות
חזיון ההישרדות הגדול
לא באנו לכאן למות
באנו להיות או לחדול
ולפתוח ולסגור חלון
עם ערב, בחום או בקור,
על יסוד שיקול נבון,
לא מתוך מבט לאחור.
עוד יהיו הימים יפים
ויפים עד מאוד הלילות
לגברים המבקשים ניסים
לנשים הסוגרות חלונות.
