וברגע אחרי שיצאת מחדרי
רק רגע אחד אחרי
וכבר הכאב החל לשלוח ידיים
אל מקומות המסתור שבגוף
קשה לי פתאום אחרי כל השנים
להבין שזה קורה גם אצלי
החסינות המדומה שלי פושקת רגליים
מוותרת על עצמה מאהבת
ולא הרגשתי איך זה בא
אבל פתאום זה היה
וכשזה בא עוד קצת ניסיתי להשיב מלחמה
ואחר כך התמכרתי לנשימה החמה
על צווארי הצמא
וברגע אחרי שהסתלקת מחיי
רק רגע אחד אחרי
אני יושב ומנגן לי שיר
שפעם נכתב לכבודך
וריח גופך שמפוזר על הסדין
רק עושה את זה יותר מחודד
וסיגריה שהדלקתי ושכחתי לעשן
מתה לאיטה במאפרה
ולא מרגיש את בוא החושך
אבל פתאום בעוצמה
ולא בוכה ולא יודע איך
דממה עירומה
וכמו מכור אני צריך את הנשימה החמה
על צווארי הצמא
