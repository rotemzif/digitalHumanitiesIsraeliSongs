לגבריאל בן סירא
היה אופנוע עם סירה,
ואשתו היתה אוהבת
בסירה תמיד לשבת.
כבר בבוקר, למשרד
היא נסעה איתו בצד
ובארבע, כשיצא הוא
בסירה אותה מצא הוא.
חלומה היה פשוט:
בסירה תמיד לשוט.
לכדורגל בשבת
היא נסעה איתו בצד
מהסירה איננה קמה
רק שואלת: כמה כמה?
לגבריאל יום אחד
התחשק לצאת לבד
אך אשתו לא מתחשבת
ת'סירה היא לא עוזבת.
חלומה היה פשוט:
בסירה תמיד לשוט.
אז גבריאל בחרון
טס מהר אל הירקון,
התנגש בעץ גבוה
ונשבר לו האופנוע.
הוא נפצע, אך לא נורא
כי אשתו עם הסירה
התגלשה מיד למטה
בירקון מאז היא שטה.
חלומה כבר התגשם
גם שלו, ברוך השם.
