בלילה בחצות
פצצות מתפוצצות
הכוכבים זורחים
והפרחים פורחים
אישה ילדה עוד ילד
עלה מחיר המלט
מחיר העוף ירד
שלשום ירד ברד
אנחנו מזכירים למאזינים
לשמור על המנוחה של השכנים
מיניסטר בלי נרתיק
פגש ידיד ותיק
אמר: "שלום, מר כץ"
פתאום קיבל שבץ
חתול שחור עבר
בין כלב ועכבר
פקיד קטן מעל
בכסף המפעל
תפסו את הרוצח
הגיע מנצח
זמר פתח פה באר
קרא לו זנזיבר
זקן נפל לבור
נהג צעק "חמור!"
חמור נשך גמל
היום חנכו נמל
אנחנו מזכירים למאזינים
לשמור על המנוחה של השכנים
אתמול היתה מפולת
בתוך חנות מכולת
בעמק הבכא
פרצה מהפכה
מציל צעק הצילו
יובל חדש לביל"ו
הממשלה נפלה
תחי הממשלה!
אנחנו מזכירים למאזינים
לשמור על המנוחה של השכנים
בחבל עדולם
חנכו אתמול סולם
בחבל תענך
ערכו חידון תנ"ך
נחנך מפעל כושל
לחומר משלשל
ועשרה מיליון
הלכו שם לטמיון
אזרח אחד הגיע
הביתה במפתיע
ירה במאהב
כדור אחד בלב
בישיבת האו"ם
שוב לא קרה מאום
המשקיפים מודים:
"זה טוב ליהודים"
והרי הודעה שנתקבלה זה עתה:
אנחנו מזכירים למנוחה לשמור על השכנים של המאזינים
סליחה
אנחנו מזכירים למאזינים
לשמור על המנוחה של השכנים
