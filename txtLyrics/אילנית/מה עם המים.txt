כשנפסקו המים 
פתאום בצהרים, 
החלון של המקלחת אז נפתח, 
ואחי המסובן 
הוציא החוצה ראש לבן 
וקרא לאנשים בערך כך: 
מה עם המים? 
מה קרה למים? 
מי שרק יכול שיבוא ויעזור. 
יש לי קצף באזניים, 
יש לי קצף בעיניים. 
איך אפשר לחיות בלי מים בצינור? 
כשנפסקו המים 
פתאום בצהרים, 
השכנה השקתה את הגינה. 
היא הציצה בצינור 
מלפנים ומאחור, 
ובינתיים שרה שיר עם מנגינה: 
מה עם המים? 
מה קרה למים? 
מי שרק יכול שיבוא ויעזור. 
כל השושנים כפופות 
והדליות מתעלפות, 
איך אפשר לחיות בלי מים בצינור? 
כשנפסקו המים 
פתאום בצהרים, 
נחשו מה שקרה בגן חיות: 
- איך אפשר, זה לא נעים! 
צעקו הצפרדעים. 
- איך אפשר בכלל לחיות בלי שלוליות? 
מה עם המים? 
מה קרה למים? 
מתרגזים שם אווזים וברווזים. 
ברבורים שוחים בחול, 
דג קטן כבר לא יכול! 
איך אפשר לחיות בלי מים בברזים? 
כשנפסקו המים 
אחרי הצהרים 
בעולם כולו אז קמה מהומה. 
בכל עיר, בכל פינה, 
גם אצלנו בשכונה 
אנשים פתאום בכו במקהלה: 
מה עם המים? 
מה קרה למים? 
מי שרק יכול שיבוא ויעזור! 
מה יהיה ומה עושים? 
מה שותים? איך מכבסים? 
איך אפשר לחיות בלי מים בצינור?
