מגע של מלאך וחיוך של ילד, בכיסים אבנים בפנים מבוכה
ואני נמרה אטרוף כל מי שיעז להפיל שערה מראשך.
מגע של מלאך וגוף של ילד, רצית לשייטת, קיוויתי שלא.
אך אתה מנצח, תמיד מנצח. ולגורל תכניות משלו..
שמש זורחת, כולנו קפואים.
חולצה לבנה, על רקע שחור.
ועוד רגע יגיע צליל חד שיזכיר, שלא תחזור.
מגע של מלאך ומדים של חייל, בחושך הולך עם מטען על הגב.
ובחוץ זאבים אורבים אל הטרף
ואתה שלהם עכשיו..
שמש זורחת, כולנו קפואים.
חולצה לבנה, על רקע שחור.
ועוד רגע יגיע צליל חד שיזכיר, שלא תחזור.
אין מגע של מלאך, רק אותיות על הקבר. ולמה רשום שם השם שלך?
אבא מחזיק דמעות בעיניים ואני בשביל שנינו בוכה.
מגע של מלאך וחיוך של ילד, שמש זורחת על תל אדמה.
ענף ערבה מכופף את עליו ביודעו שוודאי לא תחזור לעולם..
