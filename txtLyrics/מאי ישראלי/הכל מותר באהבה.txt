אנחנו ניפגש אי שם בחֶטֶף
וניפרד אי שם ללא תקוה
ונתהלך שָנִים - נשמור על שֶקֶט
אבל הכל מוּתר בָּאהבה
אנחנו נתהלך מדחי אל דֶחי
ננשום נפלוט נלעס נביט נבלע
נגיד מילים נצחק נהיה בסדר
אבל הכל מותר באהבה
נגיד מילים שונות נצחק צחוק בֶּכי
נזקין נשמין נצחין צחנת שֵיבה
נשכב עם מי שכבר שכבנו אֶלֶף
אבל הכל מותר באהבה
אנחנו נחלום נחלום בַּסתר
אנחנו נחלום עד שנגווע :
שניפגש אי שם אי אז לָנֶצַח
אבל הכל מותר באהבה
אנחנו ניפגש אי שם לנצח
אבל הנצח לא היה ולא נברא
ואין לחזור אַחוֹר אפילו רגע
אבל הכל מותר באהבה.
