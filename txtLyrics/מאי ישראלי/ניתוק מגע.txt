אני פה לא איתך - אני מֵעֵבֶר
לַהמולות לַמחולות
מעבר לזכוכית המשוריינת
של מחשבות כמוסות
אני כבר לא שלך - אני שייכת
לזכרונות כבדים מִנשוֹא
אני זקוקה לכוח - שלךָ אין
ויש לאהבות קשות
אני לא בשבילך - אני הולכת
לַמרחקים לַחלומות
ואחרַי - הקור הסתיו והשלכת
והמבול עצמו
כן - המבול שאחריו בא שֶקֶט
חדש טהור או לא בא כלום
לא חרציות לא סביונים לא פֶּרֶג
ובא למות
ובא - ולך עמוֹד מִנֶגֶד
ואל תזוז ואל תנשום
ואל תביט ואל תזכור לָנֶצַח
שֶבָּאתָ בי ראשון
אני פה לא איתך - אני גומרת
רחוק בחלומות
ואחרַי הקור הוא עוד עובדה מוגמרת
לפנֵי הסוֹף עצמו
אני עכשיו באהבה אַחֶרֶת
שהיא כבר הגדולה בָּאהבות
מפני שהיא הרסה את כל הַיֶּתֶר
לרַע או טוֹב
אני באהבה בלתי חוזרת
וזה הסוף ואלה העוּבדות
(אולי עכשיו אתה פתאום יודע):
אפשר להכריח למות - לא לחיות.
