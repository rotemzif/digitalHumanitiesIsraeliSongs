שלום. העולם הוא לא מה שהיה.
איפה הימים איפה הלילות
החומים החמים המיוחמים
שהיינו מתרוצצים כמו חיות
משחרים מריחים זה לזו עד כלות
הנשימה
העולם הוא לא מה שהיה.
הינה הימים הינה הלילות
האפורים העכורים העקרים
שאנחנו הזכורים לטוב או לרע
מתנחרים מאחרים זה לזו
עד צאת הנשמה
הינה הלילות הינה הימים
שכולם דומים הינה הכוכבים
שכולם דומים הינה האבנים
הממלאות עולם
המכסות עולם
הסותמות החותמות
איפה כולם? שלום ילדים
אתם יודעים אתם עדים
שהיינו שרצינו; שחקו שחקו
עד זוב דם - הינה האבנים
שאינן מתגלגלות
לעולם
