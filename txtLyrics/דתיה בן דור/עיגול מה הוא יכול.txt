עיגול יכול להיות טעים?
אם הוא עוגיה, או ביגלה טרי
או סוכריה בלי מקל או עם -
אז הוא טעים.
עיגול יכול להיות שמח?
אם הוא מעגל בחתונה או יום הולדת
ואם הוא מקפץ קדימה ואחורה
בקצב ההורה -
אז הוא שמח.
עיגול יכול להיות שום דבר?
אם הוא במקרה אפס -
אז כן.
עיגול יכול לטייל בשמיים?
אם זה בדיוק באמצע החודש
ואם הוא ירח מלא ועגול -
אז הוא יכול.
עיגול יכול להתגלגל בכבישים?
אם הוא גלגל של קטנוע
או אופנוע
או משאית
או אוטובוס
או מרכבה קשורה לסוס
ואין לו פנצ'ר או תקר או נקר -
אז הוא יכול.
עיגול יכול להיות מרובע?
אם הוא משתדל
ואם הוא מתעמל
ואם הוא מתפלל יומם וליל
אז... אולי.
