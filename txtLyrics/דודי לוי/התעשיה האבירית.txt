הוא קיבל הזמנה לבנות ספינה
שתפליג ממקום למקום
עם שלושים תותחים ומאה מלחים
ותבליט של אריה בחרטום
זה פרוייקט אמיתי לנשק מלכותי
הוא מכיר את זה לא מהיום
הוא שכלל כידונים, תותחים מגינים
וספינה זה נשמע כמו חלום
ובתוך סדנאות המתכת,
הוא מכיר כל פריט ופריט
גאוות יחידה היא הלחם
של התעשיה האבירית
יועץ החצר בשבחו כבר דיבר
ואישר את פרטי התכנית
וגם בנו בכורו של המלך עצמו
די תמך בספינה צלבנית
הוא עבד ברצינות זו חצי אמנות
וחצי עבודת נמלים
הוא נתן את כולו
גם הצוות שלו לא נתן מנוחה לכלים
ובתוך סדנאות המתכת,
הוא מכיר כל פריט ופריט
גאוות יחידה היא הלחם
של התעשיה האבירית
עברו עשר שנים, נשארו תיקונים
וברגים אחרונים לחזק
אבל אז התגלתה מחלה בחיטה
היועץ כבר החל לפקפק
הוא עבד כל שעה , לא הביט בשקיעה
שנפלה כמו שק על גבו
הם נתנו לו תמיכה בארמון המלוכה
אבל הם גם יקחו את ליבו
אז היתה ישיבה ממושכת
הם בדקו כל פריט ופריט
והחליטו יותר חשוב לחם
מהתעשיה האבירית
הוא שוטט מתוסכל ברציפי הנמל
ואחר כך עלה לסיפון
שחרר חבלים, עוגנים בתולים
והפליג בלי שנאה או כיוון
בלי לחשוב מה יהיה, את חרטום האריה
הוא ניווט אל מיצר הסלעים
כמו אנדרטה מעץ, חלומו התנפץ
וטבע בגלים הכהים
ובתוך סדנאות המתכת
הוא הפך למין דמות ציורית
ומאז אגדות הן הלחם
של התעשיה האבירית
