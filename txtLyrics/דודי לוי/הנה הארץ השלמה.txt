הנה הארץ השלמה אשר הבטיח אלוהים לאברהם,
לו ולזרעו אשר על שפת הים;
אבל אני אינני חול אשר על שפת הים,
ואני לא מקיים הבטחות שנתן אלוהים לאברהם.
מעודי לא חלמתי על חברון ואינני דואג לשכם,
מה שמדאיג אותי זה לעבור את החיים שלם;
כי אני אינני חול אשר על שפת הים,
ואני לא מקיים הבטחות שנתן אלוהים לאברהם.
אברהם יצחק ויעקב נחים עתה בשקט בקברם,
ולי אין חשק לחפור גם את הקבר שלי לצידם;
כי אני אינני חול אשר על שפת הים,
ואני לא מקיים הבטחות שנתן אלוהים לאברהם.
הנה הארץ השלמה ועליה לא אמסור את נפשי,
ומה שהבטיח אלוהים, שיקיים על חשבונו הפרטי;
כי אני אינני חול אשר על שפת הים,
ואני לא מקיים הבטחות שנתן אלוהים לאברהם.
