יושבת שם למעלה 
אלילת המזל 
גלגל היא מגלגלת 
מיהו בר המזל? מיהו בר המזל? 
ולמטה יום חדש, משה קם לעבודה 
מפשפש בכיסיו אם נותרה פרוטה 
אצל מזל מהפיס בדוכן שבפינה 
טוּר אחד הוא ממלא בפסיפס האשליה. 
יושבת לה למעלה 
אלילת המזל 
לא, היום לא מתחשק לה 
לגלגל את הגלגל. 
ולמטה משה את יומו מזיע 
בהפסקת התה עם הסנדוויץ' הקטן 
מה הוא יעשה עם הכסף שירוויח 
לאן ייסע, לאן? ... אולי ל... אולי ל... 
כך עוברות על משה השנים 
עם אישה וּמשכנתא, שלושה ילדים 
ועם מזל מהפיס בדוכן שבפינה 
זו כבר לא מסורת, זו אמונה טפלה. 
וכשמשה יודע שיומו קרב 
צוואה עורך לילדיו כותב 
שאצל מזל מהפיס בדוכן שבפינה 
יש לו טור קבוע, זאת הירושה. 
יושבת שם למעלה 
אלילת המזל 
לא יודעת שיש משה 
מגלגלת גלגל 
מיהו בר המזל... מיהו בר המזל...
