רק אני נשארתי האחרון שעדיין עומד
אין לי תלונות למרות שאני קצת פוחד
כל יום מישהו עושה מכה, כל יום מישהו נופל
כל מי שנתפס חובש כיפה מתחיל להתפלל
אלי כהן הגדול מכר את המשק והקים פרוייקט דירות
רני נסע לקליפורניה ואבי בלילות מריץ שורות
אני האידיוט היחיד שמנכים לו ארבעים אחוז במקור
אבל למי תצלצלו אם באמת צריך לעזור?
בני אדם טועים אלוהים רושם
אם היה לי חלום הוא לא התגשם
אוכל יותר מדי עדיין מעשן
אבל בעזרת השם אני עדיין נושם
שלושים יום מילואים בשנה, כל שנה באים פחות
מתחת לבית בשתיים בלילה שומעים פתאום צרחות
נעמה אומרת לי "לא אל תרד, לא אל תהיה גיבור",
אבל למי תצלצלו אם באמת צריך לעזור?
היא עוד יפה בעיניי, גם אחרי כל השנים
שתי משרות, אהבה אחת, עצרנו בשני ילדים.
"תעשה משהו", אני אומר בשקט לראש הממשלה
"תעשה משהו", כי צריך לעצור את הנפילה
בני אדם טועים אלוהים רושם
אם היה לי חלום ההוא לא התגשם
אוכל יותר מדי ועדיין מעשן
בעזרת השם אני עדיין נושם.
אני לא חרדי, לא ערבי, לא משהו מיוחד
לפעמים נדמה לי שהחיים שלי עברו ליד
עוד זוכר איך הרגשתי אז שאני המדינה
היינו חלק מאותו השבט וגדלנו באותה שכונה
אלי כהן הגדול אמר לי שצריך לקנות אג"ח
אני אפילו לא יודע מה זה ואני בטח לא מבוטח
כולם רעבים כולם עצובים וכולם רוצים יותר
נעמה אומרת שאני חייב לפעמים ללמוד לוותר
בני האדם טועים אלוהים רושם
אם היה לי חלום הוא לא התגשם
אוכל יותר מדי עדיין מעשן
בעזרת השם אני עדיין נושם.
