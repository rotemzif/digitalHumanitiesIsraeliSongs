מכל הצבעים שיש בתיבה
אוהבת אני את זה, הכחול,
מלטפת אני אותו בחיבה
ויכולה לצייר בו כמעט את הכל:
שמיים כחולים
מים כחולים
עיניים, צדפים,
והדגל.
אחרי הכחול בין כל הצבעים
אוהבת אני את זה, האדום.
זה צבע חזק, יפה ונעים,
וציירתי הרבה בו, אתמול והיום:
פרחים אדומים,
רימונים אדומים,
סרטים, סנדלים
וטרקטור.
וזה, השלישי, הוא צבע נאה
ונחמד לקישוט וקוראים לו צהוב.
זהו צבע עדין, ובו טוב למלא
כל מיני דברים, למשל, על פי רוב:
ליצנים צהובים
אפרוחים צהובים
לימונים, בבונגים
ושמש.
עכשיו כבר הגענו אל הירוק
רביעי בשורה בין הנותרים.
ובו מצוירים עצים ופירות
שאינם בכלל מצבעים אחרים.
ושדות ירוקים
ועלים ירוקים
וסבון, וזיתים
ותילתן.
יש עוד צבעים, וכולם כה יפים,
למשל: ארגמן, וורוד, וסגול
וחום וכתום ושחור - אלפים!
כימעט שאינני יודעת הכל...
ואפור ותפוז
וירקרק וצהבהב
וכסף, זהוב
ולבן.
