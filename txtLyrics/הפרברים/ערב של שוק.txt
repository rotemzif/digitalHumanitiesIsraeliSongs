הערב מתעוור 
ואת רק בת עשרים. 
חינך בשוק גובר 
לבכי המשורים. 
ברק בעיר לוחך 
ורוח קם ויחי! 
היטיבי מטפחתך, 
אל הנערים חייכי. 
באונקלים ומוט, 
בכלי המפחה, 
בכל הקרדומות, 
עונה לך המלאכה. 
ואת בשוק ההוא 
שלופה כמו מנדן 
ובנות עשרים היו 
עינייך במולכן. 
על גב הזגגים 
בראי נישא מראך. 
סלחי לדואגים 
לנצור את תוארך. 
הערב מתעוור 
ולך מאור פנים. 
חינך בשוק שובר 
את לב החנוונים. 
אם גם שירנו חת, 
זה אות כי בכיכר 
יש אהובה אחת 
לשיר ולמסחר. 
הרוח קם ויחי, 
ברק בעיר לוחך. 
הלא אם לא תלכי, 
לעד לא נשלחך. 
הערב מתעוור 
ואת רק בת עשרים...
