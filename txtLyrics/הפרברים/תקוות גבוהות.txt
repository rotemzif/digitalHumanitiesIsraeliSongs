רציתי לרכוב על גבי עננים
מעל עיר שחורה ולילית.
אמרו לי: תיקח מעלית.
רציתי לרכוב על גבי עננים
אל אלף שמשות, אל האור.
אמרו לי: לחץ על כפתור.
רציתי להיות - כמו כולם -
בשמיים, בשמיים,
עם לילה חלול מסביב.
ניסיתי
טיפסתי
הגעתי
לקומה העשרים ושלוש
שבעיר תל אביב.
רציתי לראות מקרוב כוכבים
אך במקום שלל זריחות חוגגות
נראו לי ראשי הגגות.
רציתי לראות מקרוב כוכבים,
אך במקום כוכבי שדָרך,
רמזו לי אורות של הכרך.
רציתי להיות - כמו כולם...
רציתי לשוב לרחובות, לרחובות,
לצלול בין עוברים ושבים,
אהיה לי אחד בין רבים.
רציתי לשוב לרחובות, לרחובות,
לרדת מגג וסולם,
אהיה לי קטן כמו כולם.
רציתי לרדת - פתאום -
משמיים, משמיים,
עם לילה חלול מסביב.
ניסיתי
גלשתי
חזרתי
מעשרים ושלוש הקומות
שבעיר תל אביב.
