יש לי שיר עם קולות הבאים מן הכפר,
עם מראות בצבעים ירוקים:
עם גגות אדומים ודשאים בכיכר,
וילדים, ילדים צוחקים.
שיר של טרקטור דוהר, אדמה שדשנה,
שיר ניחוח זבלים וחציר
ומטע מתגנדר בפריחה לבנה
ושדה בין חריש לקציר.
יש לי שיר אהבה לגלבוע
ולעמק אשר לרגליו,
יש לי שיר אהבה לביתי הירוק
הדבק אל הר וסלעיו.
יש לי שיר על מרחב פרדסים משכר
בפיריו, בצליליו וצלליו,
על תפילה לגשמים, מעיין מפכה,
על העמק וכל סודותיו.
יש לי שיר על אדם, אדמה וחזון
שהפך למציאות ירוקה;
בביתי האהוב, בביתי הקטון,
מתגשמת תפילה עתיקה.
יש לי שיר אהבה לגלבוע...
