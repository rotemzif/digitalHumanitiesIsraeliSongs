בשדות הירוקים בם הלכנו,
את פוסעת לבד.
ושוב עולים שירים אותם מזמן כבר שכחנו
ונלכד המבט.
רק השירים חוזרים אל עצמם,
כי השירים תמיד הם צעירים
והגלים חוזרים אל הים
והרוחות אל ההרים.
בשדות הירוקים בם הלכנו
שוב איננו עוברים,
כי, נערה, הרחק הרחק בלילה נשלחנו
לשדות אחרים.
רק השירים חוזרים אל עצמם...
בשדות הירוקים בם הלכנו
לא תראינו עכשיו.
אבל את כל הזכרונות עימנו לקחנו
בדרכנו לקרב.
רק השירים חוזרים אל עצמם...
בשדות הירוקים בם הלכנו
עוד נצעד אוהבים,
ואז תראי ילדה כי גם אותך לא שכחנו,
כמו את כל השירים.
רק השירים חוזרים אל עצמם...
