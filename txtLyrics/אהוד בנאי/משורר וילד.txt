על חוף הכנרת 1961, לילה של קיץ אוויר של קטיפה 
אור סירות דייגים משתקף על המים, רוח קלה נעימה כמו לטיפה 
ירח תפוז-דם בא לפתע מסוריה, מסוק שחולף מרטיט את האוויר 
משורר וילד נפגשים בשיר. 
"אני יהודי נודד מניו ג`רזי ביטניק עם סדק באונה השמאלית 
בוכה קדיש מטורף על אמי המשוגעת בקצב הבלוז במנהטן תחתית 
משורר יחף מרחף אין לי מולדת העולם הוא ביתי 
מיסטיקן מזוקן מעושן לא מכאן מערבב חומרים מתגרה במותי" 
"אני ילד קטן מערבות רמת - גן הולך הרבה להצגות יומיות 
עומד מול הראי מקשקש באנגלית דוהר על סוס דמיוני ברחובות 
כמו אינדיאני זקן מדליק מדורה בפרדס נטוש בחופש הגדול 
כשיש אזעקה אני רץ למקלט ממלא שקי יוטה בחול" 
ירח תפוז-דם בא לפתע מסוריה, מסוק שחולף מרטיט את האוויר 
משורר וילד נפגשים בשיר. 
"אני משורר השינוי הגדול זה יתחיל מהרדיו, שים לב לשירים, 
אתה תגדל ותראה איך הכול יתחשמל האוויר יתמלא בצלילים חדשים, 
השיער שלך ילד יצמח ויפרח אתה תראה קולות תקשיב לצבעים, 
ראש חדש יעלה ויזרח גלי קול ימוטטו בניינים" 
"אני ילד שהולך לצבא בקרוב ואתה באמריקה תצא למרחב 
תיסע כל הלילה תגלגל סיפורים כשאני אחזור הלום מהקרב 
כאן בשנות השישים צנחנים חמושים יהיו מקום ראשון במצעד 
מוסיקאים קשי לילה ילדי הפליטים ינגנו בין קטיושה לסקאד". 
ירח תפוז-דם בא לפתע מסוריה, מסוק שחולף מרטיט את האוויר 
משורר וילד נפגשים בשיר. 
על חוף הכנרת, שנות האלפיים, המשורר כבר לא כאן הוא נודד בשמים 
והילד כבר איש, יושב על המזח, קם פתאום ממקומו והולך על המים.
