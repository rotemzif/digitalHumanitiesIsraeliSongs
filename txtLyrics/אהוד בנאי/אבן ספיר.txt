היא באה מהכפר מבית חם בהרי ירושלים 
פגשתי אותה על חוף דיונות הזהב שבמדבר 
שבע שנים עבדתי בשבילה בחוץ ידיד בפנים אוהב 
היא נתנה לי מדי פעם את היד אבל אף פעם לא את הלב. 
כשיצאתי למסע היא קשרה לי צמיד סביב פרק כף היד 
הוא היה עלי שנים עד שנקרע לי ואבד 
את הציור שהיא ציירה לי אני שומר עוד על הקיר 
כוכב לבן יהלום אבן ספיר. 
יום אחד הופיעה בחדרי מטר על מטר מרובע 
היה לי שם מקום למיטה לא זוגית ולמאפרה 
אמרה שהיא רוצה מקלט, אמרתי: " כן, ודאי" 
ובאותו הלילה התפרצו כל השדים שלה עלי. 
וכך לילה לילה אני עומד מולה חסר אונים 
כשהיא מזיזה בזעם את מעט הרהיטים 
ושוב מעבירה תמונות מקיר אל קיר 
כוכב לבן יהלום אבן ספיר. 
מציפה את הרצפה במים אומרת: "מלוכלך כאן מלוכלך 
אתה רק עומד ומסתכל אתה אדיש כל כך 
לא רואה את הלכלוך למרות המשקפיים 
אני אשבור לך אותם ממילא כבר אין לך עיניים". 
אחר כך משתתקת מבקשת שאסלח לה מתחילה לבכות 
נרדמת אור לבן מקיף את פניה הרכות 
האם זה יעבור כשהבוקר שוב יאיר 
כוכב לבן יהלום אבן ספיר. 
יום אחד השאירה פתק לא נראה לה שתחזור 
לא יכולה להישאר כאן ואת ליבי לשבור 
יש לי רעשים בראש, כתבה, אני עולה באש 
ואין בי כוח לנקות את כל הלכלוך הזה שיש. 
אל תחפש אותי תמצא אישה תקימו משפחה 
אני חוזרת אל הכפר אולי אמצא שם מנוחה 
היא נעלמה ובחדרי ריקנות שוב באוויר 
בלי כוכב לבן יהלום אבן ספיר. 
חלפו שנים אני לא יודע אם היא כאן או שאולי נסעה 
האם היא חופשיה או שבתוך עצמה כלואה 
האם יש לה משפחה האם היא עדיין איתנו 
או שחזרה אל הכוכב שלה עזבה את הכוכב שלנו. 
אם תראה אותה תגיד לה אני זוכר כמעט הכול 
המוסיקה בדיונות הצהוב והכחול 
את הציור שהיא ציירה לי אני שומר עוד על הקיר 
כוכב לבן יהלום אבן ספיר.
