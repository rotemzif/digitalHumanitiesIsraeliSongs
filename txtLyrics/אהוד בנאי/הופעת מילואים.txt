ממוצב למוצב זמר וגיטרה
סוחב בידורית שר על ארגז,
רגע לפני מתיישב לאכול
חביתה מקושקשת.
הטבח מחייך, המשקי"ת אומרת:
"זו תהיה הפתעה, הם נורא ישמחו,
תאכל, הם כרגע בדרך,
יש לנו כאן עשרים לוחמים בערך."
הטבח שואל: "אתה שר מזרחית?
אולי תביא איזה זוהר ארגוב"
אני חושב לעצמי: למה לא,
אם זה יכול לעשות להם טוב...
והנה הם באים ללא גוף
מאירים כזוהר הרקיע
החלל מתמלא אור נרות נשמה
והגיע הזמן להופיע.
המשקי"ת אומרת: "כדאי שנתחיל,
יש עוד הופעות, צריך למהר."
הטבח אומר: "יאללה, ג'ינג'י, תן גז,
החבר'ה עייפים, נו, תתחיל לזמר."
פורט בגיטרה לא יוצא לי שום צליל
דממה עמוקה מתמשכת
שיירה ארוכה על נתיב מסוכן
שיירה לאיפה את הולכת.
אור נרות נשמה
לא עוזב לא עוזב
מהבהב
ולפתע קול נפץ, הם יוצאים בריצה,
אני נשאר שם בחדר הריק,
הטבח מפהק, המשקי"ת אומרת:
"לא נורא, זה קורה, תהיה פעם אחרת."
מבול יורד עלינו עכשיו
מפסגת לבנון עד סיני
פורט בגיטרה ושר לטבח:
"ים של דמעות בשתי עיני."
אור נרות נשמה
לא עוזב לא עוזב
מהבהב
שיירה ארוכה על נתיב מסוכן
שיירה לאיפה את הולכת.
