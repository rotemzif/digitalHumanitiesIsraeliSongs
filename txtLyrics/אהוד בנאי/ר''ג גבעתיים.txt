מסע לילי על כביש חוצה ישראל, בין קרעי ערפל לכפרים חשוכים, 
במורד הגבעה תן מילל, ירח קדמון מכשף את הסלעים, 
קול קינה מהדהד מעל - אדמה רוויה בדמעות ובדם, 
אני יושב מאחור, הכיוון מעורפל, מישהו שם ליד ההגה נרדם. 
רמת גן על שחור, גבעתיים על לבן 
אני באמצע, מוקף מכאן ומכאן, 
פעם היו כאן פרדסים היו עצי זית 
עכשיו האדמה רועדת לי מתחת לבית . 
איך זה התחיל אף אחד לא זוכר, איך זה ייגמר מי יידע, 
ציפורים נודדות מעל הקו הירוק, מצפצפות על חומת ההפרדה. 
כתובת של אש על גבעת הכורכר, השמועה עוברת מחצר לחצר 
האויב גר קרוב הוא לגמרי מוכר, אבל אומרים שאין עם מי לדבר. 
גבעתיים מערך, רמת גן ליכוד 
אני באמצע אזרח במלכוד, 
פעם היו כאן פרדסים היו עצי זית 
עכשיו האדמה רועדת לי מתחת לבית. 
הלך בודד מושיט את היד, האם הוא בכלל משלנו? 
לא לקחנו סיכון לא עצרנו בצד ביעף על פניו חלפנו. 
מסע לילי על כביש חוצה ישראל, בין קרעי ערפל נדלק אור בודד, 
מתי מגיעים? אני שואל את הנהג, מרחוק רק עונה לי ההד... 
רמת גן על שחור, גבעתיים על לבן 
אני באמצע, מוקף מכאן ומכאן, 
פעם היו כאן פרדסים היו עצי זית 
עכשיו האדמה רועדת לי מתחת לבית.
