אסתי לא יוצאת להפסקת קפה
היא פוחדת לאבד את מקום העבודה
גם כן מקום, החור של איזי הרזה,
המרכז הארצי לעכברי מעבדה
היא חשבה שתהיה מזכירה רפואית,
אבל זה מה שיצא, אין לה תירוצים
ואיזי ביקש שתבוא בחצאית,
כי ככה העובדים שלו יותר חרוצים
חשוב להיות חרוץ, לרוץ ולהגשים
את ציפיות הסובבים ואת הבוסים להרשים
ועוד אומרים שהימים יהיו יותר קשים
לעכברים ואנשים
אין תחושה של סטארט אפ,
המקום מצחין ואנשי המכון חבורה של כושלים
עם הומור של תראו, העכבר שם משתין,
ואסתי חולמת תמיד על פילים
בסופי השבוע, מדפדפת שמלות
ומגפי עקב וגרבונים נוצצים
ועם שתי חברות היא יוצאת
לבלות במקום הקבוע ביד חרוצים
חשוב להיות חרוץ, לרוץ ולהגשים
את ציפיות הסובבים תמיד יש חבר'ה חדשים
ועוד אומרים שהימים יהיו יותר קשים
לעכברים ואנשים
יורי לא קשור קצת לסיפור הזה הוא
הגיע מאודסה בשביל אסתי הוא חידה
הוא מטפל בעכברים של איזי הרזה
ולא קשה לראות שהוא סוס עבודה
ואסתי לא זוכרת איך זה התחיל אבל
לילה אחד חלמה על יורי בלי חולצה
מחבק אותה על גבו של הפיל ואומר
לה גם פיל זאת חיה חרוצה
חשוב להיות חרוץ, לרוץ ולהגשים
אחרת במקומנו יש מודעת דרושים
ועוד אומרים שהימים יהיו יותר קשים
לעכברים ואנשים
יום אחד בא איזי בפרצוף חמוץ הוא
הפסיד במכרז לאלופי העכברים
הם רק שנה בעסק, זה כשלון חרוץ,
והוא דווקא מאלה שלא מפטרים 
אבל אין לו ברירה, תיכנסי אלי אסתר,
אחר כך היא כמעט מתעלפת בחוץ
ואולי היא רואה את יורי מתפטר
ומקלל ברוסית את איזי הלחוץ
חשוב להיות חרוץ, לרוץ ולהגשים
בתוך מעגל עבודה לא אנושי 
ועוד אומרים שהימים יהיו יותר קשים
לעכברים ואנשים
באותו הלילה הם באים שניהם פותחים
את הכלובים עד אין עכבר אסיר
הולכים לאור ירח במסע אילם עם
ערב רב של עכברים חוזרים לתוך העיר
