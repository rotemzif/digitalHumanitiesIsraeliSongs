וכשתבוא ממרחקים, 
שוב יפתח השער,
בנשיקות וחיבוקים, 
אז נקבל אותך.
וכשתבוא ממרחקים,
זקן ואיש ונער,
נגיש זרים וממתקים, 
לך ולכבודך.
וכשתבוא עייף משם, 
פרוע ויגע,
נפרוש מפה על השולחן, 
נציע כס מלכות.
וכשתבוא מעבר ים, 
נרגש וקצת דומע,
תראה פתאום, כולנו כאן, 
בחסד ובזכות.
ברוך הבא, שלום לך,
ברוך הבא אל זה הבית, אל המשפחה.
ברוך הבא, אל המנוחה,
לך חיכינו, כי אנחנו, אוהבים אותך.
הנה המלח והפת, 
הנה קנקן היין,
דגים, עופות וצלי בקר,
פירות וירקות.
עוגות אפתה לך הבת, 
ימתקו השפתיים,
ומה בעצם עוד נשאר, 
לצחוק וגם לבכות.
ועוד נשיר לך שירים, 
מתוך חדרי הבטן,
אל תוך הלילה המואר,
נשלח ריקוד סוער.
הלב מכה, חוצב הרים,
הנשמה רוטטת,
תגיד רק שאתה נשאר, 
שלא תלך יותר.
ברוך הבא, שלום לך...
