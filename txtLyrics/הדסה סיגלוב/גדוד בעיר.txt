כל הרחובות אז רעמו
כל המבואות המו, המו,
עת שבא
חיל צבא
בראשונה אל העיר.
אנשי חיל, פקידים, סגנים,
זקופי קומה ומזוינים,
ובראשם
עוברים שם
נוגנים רבים עם כלי שיר.
בחצוצרה:
תרו ר רה!
בחליל:
לי לי ליל!
ובתוף - קול עז, קול רם:
ת ר רם!!!
רב עם תלמיד, אם על בנים,
רצען, חייט, החנוונים,
יצאו לראות
מראה זאת,
לא ניראתה עוד בעיר.
עם התער יצא גלב,
אף השוחט עם החלף,
נשים, טף,
מחאו כף
לקול הנוגנים בכלי שיר.
החצוצרה:
תרו ר רה!
החליל:
לי לי ליל!
והתוף - קול עז, קול רם:
ת ר רם!!!
כל המיגרש המה, המה,
חרדה, רגזה האדמה,
עת בסך
בקול "האח"!
יצאו גדודים מן העיר.
צילצל חרבות, ברק כידונים,
שירת חייל רבת אונים,
ובעלות
תרועת עוז,
פצחו נוגנים בכלי שיר.
החצוצרה:
תרו רה רה!
החליל:
לי לי ליל!
והתוף - קול עז, קול רם:
ת ר רם!!!
