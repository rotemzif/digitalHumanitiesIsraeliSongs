הייתי מלך ונזיר
שופט, מצביא, מטיף, אסיר
דתות המרתי, לאומים
תורות גופים ואתרים
בקטמנדו מטיף בשוק
בהר אתוס נוצרי אדוק
נזיר בודהיסטי בטיבט
בארץ מלך ושופט
סאנטור רומי ומצביא
אסיר בכלא האנגלי
וסמוראי ביפן
בהודו משורר קבצן
ארכה דרכי, העיק בשר,
גלגול חוזר שב וחזר
ללא הווה, עתיד, עבר
משמר הזמן עליי סגר
עד הגיעי ללא בררה
למרוד בזמן, בטוב, ברע
להינתק מן האני
ללחום בכל היקר לי
על צוארי הודקו אזי
ללא-רחם, אצבעותי
כרע, נכנע, נוצח בשר
גלגול חוזר, לא עוד חזר
איני דבר עוד - לא שופט
לא מלך, לא נזיר נודד
נמחק אתוס מזכרוני
עמו הלך גם ה"אני"
חרות אני אמת ואור
בלב נזיר, שופט, נאור
בקטמנדו אטיף בשוק
אדע להיות נוצרי אדוק
אמלוך - ואין אני מולך
אלך - ואין אני הולך
אסור - ואין אותי אוסר
דברי אומר באין-אומר
הייתי מלך ונזיר
שופט, מצביא, מטיף, אסיר
כי לא ידעתי להכיר
כי דרור אני, אינסוף מאיר
