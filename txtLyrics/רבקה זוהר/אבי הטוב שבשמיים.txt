אבי הטוב שבשמיים
אדון תבל, מורי, אלי
יהללוך לב, שפתים
כוכבי-מרום, ימים, אלים
אבי הטוב ליבי ידעת:
שוקט, נסער, נכנע, מורד
לב זה, לב בן, אליך עתה
תפילה ישא, תפילת-אמת
שנות דור חלפו מאז נולדתי
- בשר נרדף, נסחף, כושל
מכאוב אכזר, יגון ידעתי
ללא מחר, ללא גואל
בקשתי אור. ליבי האיר לי.
אך לא אני זכיתי בו
דרכי אליו שובשה, יקיר לי
ומשבשה - אני הוא, פה
בקשתי רחמי-שמיים
"אני" סילקתי "לא" ו"כן"
ואז ידעתי - אין כאן שנים -
בבן - האב, באב - הבן.
אבי הטוב שאין מידה לו
לא דמות, לא שם, אדון תבל
במקום תפילה, בנך, שיר בא לו:
הלל לך! הלל, הלל!
