אוף איזו רוח בחוץ
איזו רוח בחוץ איזו רוח
רוח רוח הרחוב הרחוץ
רץ נחפז במעיל גשם פתוח
בעקבות הברק על גגות
דוהר הרעם זקן על קביים
ונערות בכיכר מחזיקות
את שולי שמלתן בידיים.
אוף איזו רוח אוף איזו רוח
איך זה דוהר שוטף
ומפזר ערמות והופך מוסכמות
ודולג על גדר למרחב הפתוח
וזונק וחוזר יא תן רגע לנוח
שום דבר אינו עוזר אוף איזו רוח.
שם איזה עץ כדחליל
מתרגש ובוכה אך שום רושם
זה הגל החדש המתחיל
לנער לשטיחים את היושן
זה חודר לזקנים בזקנים
וצובט לשלטים את החוטם
ואינו מתחשב בשנים
וצוחק לכל טאבו וטוטם.
אוף איזו רוח אוף איזו רוח
איך זה דוהר שוטף
ומפזר ערמות והופך מוסכמות
ודולג על גדר למרחב הפתוח
וזונק וחוזר יא תן רגע לנוח
שום דבר אינו עוזר אוף איזו רוח.
זוהי חוקת הימים
וטוב במחילה ממסורת
שבין קיץ לקיץ שומעים
את לשון הרוחות של החורף
טוב לרגע לראות איך סביב
כל הנוף בצלצול ובשעט
רץ אחרי רקיעיו העפים
שפרחו מראשו כמגבעת.
אוף איזו רוח אוף איזו רוח
איך זה דוהר שוטף
ומפזר ערמות והופך מוסכמות
ודולג על גדר למרחב הפתוח
וזונק וחוזר יא תן רגע לנוח
שום דבר אינו עוזר אוף איזו רוח. 
