סיפור שמעתי על ציפור
כסופת-כנף, פז - מקור
נוסקת חיש - כקרן אור
צוללת - לא תדע מגור
ללא מנוח - ליל ויום
תצלול, תדאה, תצפה, תתור
הר וגיא ושמי מרום
ומרחבו של ים הדור
יבער לבה, יפעם בלי דום
בעוז כמיהה לזוהר-אור
לא אב לו, זמן ולא מקום
אינסוף יאיר, נצחי,טהור
והוא שירה, אמת, חרות
זוכה בו - לו הוא לצמיתות
אותו בקשה ללא לאות
צפור כסופה, סיפור פשוט
צייד ערום אותה חמד
טמן בה פח - אש בו, ברק
אורו - כאור אמת כמעט
ומות בו והוד - הוד סרק
כמיהה כולה לנצח-דרור
לאור-אמת יניס השחור
בעוז-מעוף צנחה ציפור
לפח האש יזהיר כאור
שניה חלפה ועוד שניות
גברה האש הלוך וגבור
אוכלה בלהט תאוות
ציפור כסופה, כמהה לדרור
סיפור שמעתי על ציפור
כמיהה כולה לטוהר-אור
צייד ערום כרה לה בור
באש אוכלה ציפור הדרור
ומן האפר האפור
של מות תאווה וכפור
שבה, עלתה אותה ציפור
כסופה, זכה - כקרן אור
כי אין במלוא תבל כבלים
כוחות, פלאים, או ציידים
יכלו לגבור על כיסופים,
לדרור, לאור למרחבים
