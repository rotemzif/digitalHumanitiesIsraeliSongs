סוף העולם בא לגמרי במקרה,
המסחר במניות היה ער, מזג האוויר נאה
האוהבים שכבו במיטות וחלקם על החוף,
אמנים ציירו את הטבע אם גם לא את הנוף
החוקרים קימטו את מצחם וחרשו את הכתב
העונה הייתה כל עונה, גם אביב וגם סתיו.
ברדיו עוד לא הושמעו דברים איומים
אנשים נאשמו בביצוע מעשים מגונים
היה מקרה שאדם בעל עבר מפוקפק
טען שהוא צודק ובמקרה גם צדק
תיירים עוד הגיעו במטוסים עם מיזוג אוויר
בימים היה חם אך בערב קריר.
הכל התנהל כסדרו והיה ברור
שדבר לא יקרה אך דבר מה עכור
כבר היה בדרכו ממקום לא מוגדר במפה
בכיוון לא ידוע ובדרך לא ידועה
היו עננים מוזרים וחשרה לא מוסברת
ובלילה הוארו השמיים בדלקה לא בוערת
כוכב לא נודע עשה את דרכו בחלל
כמו היה כלי משחית מתקרב או שגריר הגורל
במערכת אחת מבין מיליוני מערכות
השורפות את עצמן יום יום ורובן כבר שרופות
הכל התנהל כסדרו והיה ברור
שדבר לא יקרה אך דבר מה עכור
כבר היה בדרכו ממקום לא מוגדר במפה
בכיוון לא ידוע ובדרך לא ידועה
השאר כבר עניין לספרים שכבר לא יראו אור
כי האור כבר כבה זה שנים ורק ים שחור
אילו נותר בחיים פה אחד המסוגל לדבר
היה ממציא את סיפור בראשית או סיפור אחר
