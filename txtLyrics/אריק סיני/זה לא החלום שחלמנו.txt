זה לא החלום שחלמנו
החלום הורוד המקסים
זה לא הציור שציירנו
הרווי ניחוחות פרדסים.
עולם שהיה בליל אמש,
חלף ולא יחזור.
אז מה השתבש פה,
מה השתנה פה,
עד ש – נותרנו מאחור.
זה לא החלום שחלמנו,
כשבאנו לכאן שוב לחיות.
זה לא התסריט שחיברנו,
בזמן שיבשנו ביצות.
אנחנו באמצע הדרך,
פוסעים לאורך השביל.
בין חלום למציאות,
בין טרוף לשפיות,
בין כמיהה – לבלבול.
ולמרות הכל,
לא אפסיק לחלום,
ואמשיך בטוב וברע.
ולמרות הכל,
לא אפסיק לחלום,
כי אין ברירה, כי אין ברירה!!!
זה לא החלום שחלמנו,
החלום שהרטיט את הלב.
זו לא המנגינה שהלחנו,
וזה כה עצוב וכואב.
לפעמים חלומות מתגשמים.
הפרחנו שממה וטרשים.
אז איפה טעינו,
ואיפה שגינו,
אנחנו רק בני שישים.
זה לא החלום שחלמנו,
חלום על זריעה וקציר
זאת לא המנגינה שהלחנו,
לפני שהפסקנו לשיר
לשיר - על מדבר וטרשים,
לשיר - איך סללנו כבישים.
אז איפה טעינו,
ואיפה שגינו,
אנחנו רק בני שישים.
