החושך שבחוץ דומה
לחושך שבפנים.
אנחנו יחד במיטה
כאילו ישנים.
עכשיו כל-כך קשה לי
למצוא את המילים,
שיעזרו לשנינו,
לזכור שאת מולי.
אולי מחר יהיה לי
פשוט יותר לומר,
שבעצם כל הריב
היה על שום דבר.
אז בואי שבי איתי,
עשי עצמך סולחת.
הרי את המילים,
כבר אי-אפשר לקחת.
והן עומדות בינינו,
ושנינו עצובים.
את יודעת, לפעמים,
זה לא מה שחושבים.
עכשיו בתוך החושך,
אוכל לומר דברים.
כאלה שבאור היום
יותר מדי נראים.
אולי מחר יהיה לי
פשוט יותר לומר,
שבעצם כל הריב
היה על שום דבר.
זה טוב להיות ביחד,
מתחת לשמיכה.
הכול עבר מזמן,
אז למה את בוכה?
אז למה את בוכה?
אז למה את בוכה?
