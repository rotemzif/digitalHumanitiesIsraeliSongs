אצא את ביתך על בהונות של גנב 
בקול ענות חלושה ורועדת 
ואצעד שמאל ימין אל עומק הקרב 
לחפש את שנתי הנודדת 
אסתער אלי לילה סמיך וכבד 
רכוב על סוסי-הדופק 
עד אשיב מן השבי את הבן האובד 
את שנתי הנצורה בתופת 
כחץ הנשלח מקשת דרוכה 
אנעץ מבט-חד באישון הלילה 
עד ירפה מעיני הקרועות לרוחה 
עד אוכל שוב לישון בלילה 
עם מצמוץ עפעפי השחר 
אחזור אל ביתך היתום 
ואניח ראשי הרצוץ על הכר 
ואפול לתרדמת עמקה כתהום 
אל תנסי להבין ללבי 
זה חזיון בלהות, זה סיוט אפל 
לא אספר לך על השד הרדום בי 
רק אגלה לך, תמיד בתום החלום, אני 
נופל
