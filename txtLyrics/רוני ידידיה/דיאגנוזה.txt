אם אתה בבוקר קם
ואינך זוכר גם איזה יום היום
ולבך הצידה מעוקם
ושרוכי הנעל נקרעים פתאום
ואתה שותה את כוס התה
בפרצוף של… איך להתבטא?
ושכנך ירא לומר לך שלום
אל תחשוב.
כי מצבך לא טוב.
מצבך איום. 
אולי נמאס עליך כל אותו האופן
להתהלך על שתים, לדעת כל ידוע. 
לדרוש בשלום, לגור, להאמין ביופי, 
להיות רשום בין אלה שנולדו... אה
אולי חושב אתה: אסור לי, אי אפשר לי
לתלות את התקוות בכל קולב נשבר.
לזכור חובות קטנים, להתפעל מצ'רלי, 
לקרוא בשבתות את מוסף ה"דבר". 
הלא תודה מיד, הן ככה זה בערך
ואם כן הביטה נא:
מכונית חייך הקטנה
רוצה לנטות הצידה מן הדרך. 
לנסוע לאיטה עם רוח נע ונד,
להוביל איתה אותך לבד בלבד...
עד אשר בלב שדות, באין רואה ומאזין,
תרעד אחת ותעמוד
מאין בנזין.
