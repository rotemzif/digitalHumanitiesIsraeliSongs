כלבי רועים, כלבי שמירה,
כלבי משחק - ההמולה גוברת.
נובחים, מוחים ושוב נובחים.
מוחים אבל השיירה עוברת.
רובים קטנים בינוניים,
רובים גדולים, רובים רבים
ההמולה גוברת.
צולפים, שולפים ושוב צולפים.
צולפים, שולפים,
שולפים אבל השיירה דוהרת.
תותחי נ"מ, תותחי נ"ט
תותחי לא-רתע, ההמולה גוברת.
יורים, שוברים ושוב יורים,
יורים ואז השיירה עוצרת.
טילי קרקע, טילי אוויר, טילי כתף
טילי טילים, ההמולה גוברת.
שורקים, יורקים ושוב שורקים,
שורקים, דולקים,
דולקים ואז השיירה חוזרת.
מטחי כבוד, מטחי פרחים,
מטחי קללות, ההמולה גוברת.
בוכים, צורחים, נאנחים,
מוחים כי שוב השיירה קוברת.
אותו סיפור ללא שיפור,
יודעים יודעים,
ולא לומדים, כך מימים ימימה,
אותו ענין מזמן מזמן
אי שם וכאן
קדימה ואחורה וקדימה.
