חושך. היומן מתחיל -
השולטן רוכב על פיל.
צ'מפיון אנגלי קופץ.
בית חרושת מתפוצץ.
מקדונלד לחבר טס.
שני סוסים זוכיפ בפרס.
בשיקאגו יובש לח.
יפן מנסה תותח.
גברת קלילה כדרור
מפנים ומאחור.
אור.
חושך. הוא אותה אוהב.
את ליבה אחר גונב
ובינתיים האחר
עם אחרת מתאחר
והראשונה טובעת...
וקשה מאד לדעת
גם בפרט וגם בכלל
מי צדיק ומי נבל.
אז מופיע הבלש
מצפצף ציפצוף חלש
ומוצא מיכתב שחור...
אור.
חושך. במיכתב כתוב:
- השמרי מפני הזבוב!
וחתום עליו - מר גרד...
זהו בעל האחרת!
הוא היה שודד איום.
היא הביאה לו יום יום
קרבנות בלי רחם...
(תארו לעצמכם).
אך סוף סוף אמרה לו: - מר,
התאהבתי וניגמר!
הוא אותה ליאור דחף,
היא נצלה  דרך אגב
ועלתה מתוך היאור
אל אהוב ליבה ו...
אור.
כך מעז יצא מתוק -
סרט אנושי עמוק!
