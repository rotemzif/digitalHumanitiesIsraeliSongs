הרחוב כחול כמעט מאוד.
שקיעה בנאלית כמו שלט.
על עמודי המודעות -
"האהבה בכל מושלת".
בזויות חמסין גוסס
לפי גזירת חוקי הטבע.
חמור נדהם עובר בנס
בין גלגלי השש ושבע.
כציפורי סופה קרובה
המריאו עיתוני הערב:
- איתנו יש בשורה טובה -
על הצוואר מונחת חרב!
עגלון את מושכותיו השמיט.
סוסה דלה זקפה אוזניים.
אחד קטנטן, קטן משמידט,
עורך קונצרט - "שרוכי נעליים"...
מעל גבו פנס קריר
עומד זקוף, בלי מי לי - מה לי...
ירח מתגנב לעיר
כמו עולה בלתי לגלי.
