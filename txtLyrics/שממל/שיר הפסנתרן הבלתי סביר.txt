לא הוא לא יודע
לנגן (ב)פסנתר
אבל הוא משתדל
להתעדכן
מתוקף התקופה
בנעשה,
וגם במה שכבר היה
ובמה שכבר היה
יכול להיות
אם רק היה יודע 
לשער...
הוא מצטער
אבל זה לא עוזר
זה בגללו
אבל זה לא שלו
לא הוא כבר לא מאמין
בסיסמאות
אבל בונה קירות
מלבין פני
רואי שחורות
בסמטאות צרות
נערמות
והוא מדליק אורות
למען, יען
יובערו 
הנסיבות המכבידות
קלות...
הוא מתערער
הרגע מתפזר
הוא מתייאש
אחר כך מתעטש
מדלג בין שלוליות
רעיונות
ופטריות
מועד בתלם.
מתאונן 
במעונן חלקית
חולק הוא 
על חלקלקות הגשם.
מחשב 
באצבעות סבירות
את הסבירות
לקיומו בעצם.
הוא בוהה 
במראה
ונרדם
אין מה לומר
בדיוק אותו דבר
ומסתבר
הוא לא יודע לנגן (ב)פסנתר
