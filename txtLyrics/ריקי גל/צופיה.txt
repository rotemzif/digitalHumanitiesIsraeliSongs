צופיה היתה ילדה
צופיה שיחקה בבובות
היא לא ידעה שיום אחד
תשכב עם צבי נבות
ואחריו עם אלחנן דה-מיו
אחר כך תיסע להודו
תעבור בניו יורק
ותשתקע באוהיו
שהיא תלד בן לאדגר מרלו
אשר ממנו תתגרש חיש
ותעבור עם אהובה פיליפ לרוש
למונטה קרלו
שלבסוף בביקור קיץ
עם חברתה הכי טובה סוזאנה
תמות בתאונת דרכים
בצומת רעננה
את כל אלה לא ידעה צופיה
בשחקה בבובותיה
היא לא ידעה שאין
שום פשר או מובן
לכל חייה
כי איזו דרך בה נבור
ותראה עם משמעות וערך
ומי מחליט ומי בכלל יודע
מי יודע
צופיה היתה ילדה
כך נעזוב אותה לפי שעה
היא ובובותיה
נקיה מעתידה
כי איזו דרך בה נבור
ותראה עם משמעות וערך
ומי מחליט ומי בכלל יודע
מי יודע, מי יודע, מי יודע.
