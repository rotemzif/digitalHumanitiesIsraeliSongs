איש צעיר בדלת
ברק בצהריים
מהלומה של יופי
ירח בעיניים.
למי אצעק הצילו
אותי למענו
אם אלוהים כאילו
שולח לי אותו.
יש לי חולשה לרקדנים
גם אני רוקדת
הריקוד שלי
יש לי חולשה לרקדנים
האדמה תחתי רועדת
רוצה אותו רק בשבילי.
אש מהרגליים
מעיין שופע
איש צעיר בדלת
אפילו לא יודע.
שהחוט תמיד מתוח
בין חכה לפיתיון
ויש לי אורך רוח
ויש לי ניסיון.
איש צעיר בפתח
בשל כמו תפוח
וכל כוחות הכובד
שבי, קוראים לרוח.
כאילו השמיים
נופלים עלי פתאום
ריקוד כזה בשניים
מחול על פני תהום.
יש לי חולשה לרקדנים...
