הטיח מתקלף הצבע מתפורר
הרחוב הזה ידע ימים טובים יותר
השער עוד נעול אך הגדר כבר נעקרה
פנס מטיל חשמל צהוב על מדרכה שבורה
למטה כבר נטוש למעלה עוד גרים
זונה קשת לילה שם עם פועלים זרים
קשה לקרוא מה שצועקת הכתובת על הקיר
בצד העצוב של העיר
בצד העצוב של העיר
הים היה צוהל אלייך כמו תינוק
בתי קפה המו קולות שמחה וצחוק
עכשיו רק אם תוציאי את הראש מן החלון
תראי פיסה כחולה קטנה בין בנק לבית מלון
חנות ללא סחורה מוכרת מדפים
ובמזנון על שרפרפים פותחים את הקלפים
תראי לי מה צועקת שם הכתובת על הקיר
בצד העצוב של העיר של העיר
ירח על הגג חורג מן המסלול
דוד שמש מחליד רואה כי שם ממול
חלון פעור כמו פה שמישהו שכח לסגור
ותריס שמתנדנד ברוח כמו שיכור
האוטובוס עוצר נחפז להסתלק
חתול עובר ושב מפח אשפה הפוך חומק
מי יגיד לי מה צועקת כאן הכתובת על הקיר
בצד העצוב של העיר של העיר
