טיטוס, טיטוס, פה גדול -
שחה הגמרא -
בחרבו שיסף
את פרוכת המסך,
גלל קלף של תורה,
זממו עליה ביצע
(עשה מעשה בפרוצה)
טיטוס, טיטוס, רברבן -
שחה הגמרא -
את כלי היקר
בפרוכת הוא צרר,
הפליג עם השלל
ויתנשא עליו גל.
טיטוס, טיטוס, פה שחצן -
שחה הגמרא -
אז לשון חרץ:
"אלוהיהם גיבור בים;
נרד ליבשה -
נראה אותו שם..."
טיטוס, טיטוס, צפצפן
אז בת-קול שמע:
"רשע בן רשע,
בן-בנו של עשיו הרשע,
בריה קלה לי יש -
לך היא תיתן מלחמה".
טיטוס, טיטוס, לגלגן -
שחה הגמרא -
רק לחוף ירד,
בא יתוש בעד חטמו,
אכל לו את כוחו -
שבע שנים עד מותו.
טיטוס, טיטוס, מללן -
שחה הגמרא -
את מוחו פצעו, מצאו
יתוש בגדל גוזל -
שפתיו של נחושת
וציפרניו של ברזל.
