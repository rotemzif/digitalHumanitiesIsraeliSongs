גם לי יש את הסרטים שלי, אם נודה על האמת,
גם לי יש את הסרטים שלי.
איך תמיד בסרטים חבילת הדפים של הסופר עפה ברוח ואין לו גיבוי
אנחנו במאה העשרים ואחת, ואין לו גיבוי.
ואיך תמיד בסרטים הסקס מעולה ככל שהמתח המיני עולה יותר,
כך הסקס טוב יותר.
והם אף פעם לא עוצרים בשביל לשים קונדום,
אף פעם לא מראים את השניות האלה שאתה מנסה לקרוע את העטיפה בציפורניים
ובינתיים כל הקסם דולף... 
איך תמיד בסרטים על תל אביב יש גשם ובסרטים על ניו יורק יש שמש,
כאילו שלא היינו שם, כאילו שאנחנו לא יודעים שזה בדיוק להפך.
אבל גם לי יש את הסרטים שלי, אם נודה על האמת,
גם לי יש את הסרטים שלי. 
איך תמיד בסרטים הדיאלוגים שנונים להפליא, כולם מדברים קצר ולעניין
ואם מישהו מגמגם אז זה בגלל שהדמות שלו היא דמות של מגמגם.
ואיך תמיד בסרטים אנשים קופצים מגג לגג ולא נופלים לתהום
ולא דורכים על חרא של כלב ברחוב 
ולא לוקחים כדורים נגד ולא מגרדים בין אצבעות הרגליים 
ולא שוקעים בדיכאון או באהבה שנמשכים יותר ממערכה אחת.
ובינתיים כל הקסם דולף…
איך תמיד בסרטים מישהו עובר תהליך אם לא הגיבור הראשי הגיבור המשני
אם לא הגיבור המשני החברה שלו 
אם לא החברה שלו הדמות המצוירת שבילי קריסטל מדבב.
אבל גם לי יש את הסרטים שלי, אם נודה על האמת,
גם לי יש את הסרטים שלי. 
ואיך בסרטים הסוף תמיד טוב,
הסוף של כולנו מר ונמהר,
מר ונמהר.
הסוף.
