אני לא מפחד למות
אני רק מת מפחד
אמר לי ד"ר התחכמות
כשישבנו יחד
כי לאו דווקא בגילופין
הבן אדם פתאום נופל
אל תוך משחק החילופין
בין העיקר והטפל
אז כל מה שצריכים זה יד
ברגע של סחרחורת
עם יד ביד כל חושך עד
הוא חתיכה שחרחורת
אך זו בושה שיש מצב
בו הזמן זוחל כצב
בזמן שכל או רוב הזמן
אתה בוכה איך רץ הזמן
הו ד"ר התחכמות
הוא באמת ידע למות
אחר כך הוא ברח לבד
אני לבד נשארתי
סלים קלעתי בד בבד
גם תשבצים פתרתי
צריך לומר לא שמתי לב
איך שחלף עבר הזמן
מצאתי איך להשתלב
בנוף שמסביבי אז מה
אתם תגידו זאת בושה
אני חושב זאת לפלא
איך הייתי מאושר
חופשי בתוך הכלא
וד"ר התחכמות החזר
ובעיניו מן צל מוזר
בפיו חיוך איזה צרוף
הוא רק אמר טירוף טירוף
ד"ר התחכמות
הוא באמת ידע למות
שמע כל אמת יוצאת לאור
עם פצצת זמן מרשרשת
מי שיכול לספור כל חור
שוכח את הרשת
אמר לי ד"ר התחכמות
אחרי ששוב ברח ושוב
רק שקשיים בהתרשמות
אילצו אותו תמיד לשוב
אני הולך על הקשבה
דממה דקה זה צוהר
דרכו נמשך חוט מחשבה
עם אין סופו בזוהר
כן אני מתחיל להתאמן
להיות נכון בהזדמן
האושר הגדול מדי
ואין מי שראה וחי
הי ד"ר התחכמות
הוא באמת ידע למות
אז איך שזה עומד היום
הסוף אינו ידוע
עם שתי נשים צריך לחיות
עם למה ומדוע
וד"ר התחכמות החל
בתוך תוכו להתרכז
פתאום אמר אני מתחיל
אל תוך היקום להתנקז
נבהלתי קצת לבי נחרד
אך הוא שלווה ורוגע
פתאום אמר אני נפרד
אני רואה לנוגה
או אז שמעתי נקיפה
האושר בעיניו קפא
אולי ראה את האמת
אני נותרתי עם המת
הי ד"ר התחכמות
הוא באמת ידע למות.
