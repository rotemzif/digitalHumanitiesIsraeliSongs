אני אוהב אותך בלי כל הסתיגויות,
ולא רק בהזדמנויות חגיגיות
אני אוהב אותך מבעד לעשן
מעבר לשולחן בבית קפה קטן.
אני אוהב אותך יושבת לידי
שותקת ופתאום אוחזת בידי,
אני אוהב אותך רועדת כציפור
על גזע האלון בליל סופה וקור.
אני אוהב אותך לוחשת על אזני
בצחוק החרישי, בצחוק הביישני,
אני אוהב אותך כועסת ובוכה
ותיכף אחר כך אומרת: רק אותך.
אני אוהב אותך כשאת אומרת: לא
ואחרי דקה, כשאת צוחקת: בוא,
אני אוהב אותך זוהרת ויפה
ועוד הרבה יותר פרועה וחצופה.
אני אוהב אותך בלי כל הסתיגויות,
ולא רק בהזדמנויות חגיגיות,
אני אוהב אותך ולא פחות מכך
אני אוהב לומר: אני אוהב אותך.
