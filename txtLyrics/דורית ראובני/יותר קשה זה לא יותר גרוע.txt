אמר האדם שבנה לו בית קורות: 
קהה חוד הגרזן ועור ידי קרוע 
העץ הזה קשה מכוח זרועותי 
אבל יותר קשה זה לא יותר גרוע. 
אמר החוצב במקבת בהרים: 
ההר הזה איתן, לנצח לא ינוע 
השיש הוא קשה מכוח הפלדה 
אבל יותר קשה זה לא יותר גרוע. 
אמרה האהובה ועיניה אודמות: 
אישי רוחו תועה ומבטו פרוע 
האיש הזה קשה לשאת אותו לבד 
אבל יותר קשה זה לא יותר גרוע. 
אמרתי אני כשהשקפתי אחור: 
הנה חיי שלי חולפים כמו הרוח 
חיי רבי תלאות, יומי שלי קשה, 
אבל יותר קשה זה לא יותר גרוע.
