הלכה לאיבוד נערה גלמודה
שחוטם קטן וחמוד לה,
עם סנדוויץ' ותיק מחברות בידה,
בפרישמן פינת בן יהודה.
הלכה לאיבוד, ואולי לביתה,
לבטח אני רק יודע:
ברבע לשבע היא עוד נראתה
ואז נעלמו עקבותיה.
אני מבקש את עזרת הציבור
שקצת יעזרו לי, ולא בדיבור,
למצוא נערה שהלכה לאיבוד
עם לחי סמוקה ועם חוטם חמוד.
ומי שמוכן להושיט לי עזרה -
הרי לפניו תאורה:
עיניים חומות ומבט ממזרי,
שיער מקורזל ופרוע,
שפתיים שורקות בחיוך מסתורי,
פזמון מחוצף אל הרוח.
היא לאחרונה נראתה בחולצת-
טריקו אדומה ומחוצפת
וזוג מכנסיים דהוי במקצת
וכובע של קש לתוספת.
אני מבקש את עזרת הציבור
שקצת יעזרו לי ולא בדיבור,
למצוא נערה שהלכה לאיבוד
עם לחי סמוקה ועם חוטם חמוד
הלכה לאיבוד ממש כמו בסרטים -
הנה לכם כל הפרטים:
הלכה לה כך סתם בצורה מוזרה
בין פרישמן וברנר וביאליק,
אולי נכנסה היא אל מאפו פתאום,
כי שם בדיוק היא אבדה לי.
אולי היא חצתה את הגבול יחידה,
אולי היא נמצאת ברמאללה,
אולי נחטפה היא בתוך מזוודה
ואיש לא ידע מה קרה לה?
אני מבקש את עזרת הציבור
שקצת יעזרו לי ולא בדיבור,
למצוא נערה שהלכה לאיבוד
עם לחי סמוקה ועם חוטם חמוד.
ומי שמוכן להושיט לי עזרה,
הרי לפניו תאורה:
כדי לברר בדיוק מה קרה
את כל הרחובות פה חרשתי,
והמסקנה היא: פשוט נפטרה
ממני, מבלי שהרגשתי.
אז מי שיראנה עוברת פה שוב
עם סנדוויץ' ביד ומחברת,
אלי ישלחנה, ואין זה חשוב
אם גם תהיה זאת אחרת.
