איך עירנו בכתה ושרה - 
עובר אורח עמוד, הבט: 
מה לאה בטפסה ההרה, 
הסמטה שזקנה ללא עת. 
מקומטת, דלה, צונחת, 
ובכל זאת פניה יפים. 
כעדת חיוכים פורחת - 
סנוניות תחת גג רעפים. 
ווילון מגוהץ לתפארת, 
וזמזום מכונת התפירה, 
עוד ענוג חוורונך, התופרת, 
מן השיר של תיבת הזמרה. 
עוד כאז מסגרתך מרובעת, 
עוד כאז אפורה שמלתך, 
וכאז חלומך - הטבעת, 
וחתן נעורים עד בלותך. 
זאת היא כל הסמטה, עובר אורח, 
זאת היא כל חמדתה הצרה, 
אהבנה אתה, עובר אורח, 
בפזמון של תיבת הזמרה.
