ברוח ערבים 
אדמה הקמה. 
מאין תבואי 
יונה תמה? 
מקצה השמים 
קולך נשמע, 
האור על כנפייך, 
יונה תמה. 
היום את השמש 
בים רמה. 
קרוב הלילה, 
יונה תמה. 
קרוב הלילה, 
הגיע התור. 
שמרי על כנפך 
אחרית האור. 
יין עתיק, זמר ישן. 
צמחו בגן שושנה ושושן. 
חמדה לרוח לוטפת, 
אויה היד הקוטפת! 
יין עתיק, זמר ישן, 
אבוי, התיבול שושנה-אין-שושן? 
דמעת הטל היורדת, 
חמדת הפריחה הבוגדת! 
עז התירוש, זמר חדש - 
נשאה הדבורה לכוורת הדבש. 
יערות גם ריח ניחוח. 
עת לנבול ועת לפרוח.
