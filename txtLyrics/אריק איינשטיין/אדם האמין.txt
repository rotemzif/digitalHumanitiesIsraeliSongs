אדם האמין פה ללחש הערב,
נשק כוכבים במבט מעורפל.
הלך מביתו ועמד בדרך
לראות אם כוכב מרקיע נפל.
רוח-דממות גלגלה את העשב,
האופק קירב מרחקים בחלום.
נשא תפילתו החולם אז על נס זה,
כאילו הערב ברכו לשלום.
הנה לרקיע יש אלף כנפיים,
על כן אין כל פחד לגווע בשיר.
אבל אם רואות לפעמים העיניים
כוכב שנושר - זה מוות בהיר.
אדם האמין פה ללחש הערב,
שמע מקהלת האוויר במרומים,
הלך מביתו ועמד בדרך
לראות אם כוכב והמוות דומים.
