הערב רד, שוכבים החיילים.
כבו המדורות, עולה רק אד עשן.
הרחק מעל ביתך הכוכבים עולים,
כבר באה עת לישון ילדה, נישן.
לישון ילדה, הלילה בחולות,
אך בראשי עולה מן שיר ישן נושן.
אפשר היה לשיר אותו בשני קולות,
אבל עכשיו לישון ילדה, נישן.
לישון ילדה כבר שעת חצות עברה,
האם ליד ביתך פורח השושן?
כשאחזור, אבוא לך דרך השדרה,
אבל עכשיו לישון ילדה נישן.
נישן ילדה, עצמתי את עיני,
על הגבעות סביב עלה כבר אור ראשון.
במעיל החיילים כיסיתי את פני,
אולי עכשיו נישן ילדה, לישון.
