האיש שאמר: אני יוצא לרגע אל החנות שמעבר לפינה,
האיש שאמר: אולי נלך ברגל לאישה בעמדה בתחנה,
שתי ילדות שחזרו מבית הספר, מנסות להיזכר באיזה שיר.
והבחור עם הבלורית המתנפנפת, שרק אתמול הגיע לעיר.
והבחור עם התמונה של צ'ה גווארה
על הגב של החולצה באדום, 
שישב מנגן בגיטרה ושר שיר לשלום...
קשיש עם מקל פסע צעד צעד, עם התרופות מקופת חולים.
וזה שנכנס ויצא עוד פעם, והגברת מן השוק עם הסלים,
וגם היפיוף הזה הנער השליח, שאת הפיצה החמה הביא בזמן.
והסיני עם שיער דבוק בטיח, שעבד בשיפוצים שם בבנין.
והבחור עם התמונה של צ'ה גווארה
על הגב של החולצה באדום, 
שישב מנגן בגיטרה ושר שיר לשלום...
הילד שמיהר להגיע אל החוג,
והתייר שהיה אמריקאי,
הפקידה שיצאה מן המשרד, 
וגם הזוג שהקשיבו שלובי ידיים.
לבחור עם התמונה של צ'ה גווארה
על הגב של החולצה באדום 
שישב מנגן בגיטרה ושר שיר לשלום...
האיש שאמר: אני יוצא לרגע אל החנות שמעבר לפינה...
