הלילה הילד צחק בחלום
מדוע הילד צחק בחלום?
אולי הוא חלם שהפיל הגדול
ישב ושיחק עם הילד בחול
אולי...
אולי הוא חלם שענן שובב
עשה מן השמש בלון של זהב
ובא מן היער הרוח הלץ
תלה את בלון הזהב על עץ
אולי...
אולי הוא חלם שדובון אהרון
עלה על כסא וטיפס על ארון
ושם הוא מצא מתנה נחמדה
שאמא החביאה אתמול מילדה
אולי...
ואמא ודאי תשאלנו היום
מדוע צחקת ילדי בחלום?
והוא יחייך ועיניים יפקח
אבל החלום נעלם ונשכח
ודי...
