כאשר בתי עינת
לא תוסיף יותר לזחול,
להלך היא כבר תלמד
כדרכו של איש גדול,
שתינו אז ניתן ידיים
נהלך עד קצה תבל,
לא תיעפנה הרגליים
והלב מאד יגל.
כאשר בתי עינת
לא תאמר סתם הברות
לדבר היא כבר תלמד
ותאמר מילים ברורות,
נפטפט אז אנו שתינו,
פה אל פה ישיח סוד,
לא יספיקו כל ימינו
והלב ישמח מאד.
כאשר בתי עינת
לא תביט רק בתמונות,
לצרף היא כבר תלמד
את רזי האותיות -
אז יחדיו אנו השתים
בספרים נקרא בלי סוף,
נעלה מרום שמים,
נטייל מחוף אל חוף.
