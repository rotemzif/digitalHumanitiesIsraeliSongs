ריסים, ריסים ולחיים
וחיוך של טוב
ילדה קטנה עצמה עיניים
ונפקח חלום
תחילה נגול וכל כולו סגול
ממש אותו היער
והבקתה שבה חיכתה
לשווא לבוא הנער
כשלא קורים נסי נסים
יש עצב בריסים
ריסים, ריסים סגרו על תכלת
עם הבהוב ירוק
אל החלום מביא תוחלת
אגודל מתוק
זבובי מדים הופיעו גמדים
מהסיפור של אבא
ועימהם בא דוב נוהם
מהסיפור של סבא
פלאי פלאים, נסי נסים
ואושר בריסים
ריסים, ריסים ולחיים
חיוכי שלום
ילדה קטנה פקחה עיניים
נעצם חלום
ואור בהיר פיזז לו על הקיר
חלוף חלף ליל אמש
רק אגדת ריסי ילדה
נותרה פקוחה לשמש
פלאי פלאים, נסי נסים
ואושר בריסים
