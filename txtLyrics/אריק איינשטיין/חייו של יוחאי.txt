ישנה אדמה ויש עומק וגובה.
ישנם יערות, נמרים ותוכים.
ישנן אהבות ושירים לשובע
ויש יוחאי - מוכר פיסטוקים.
העולם יפה ואין קץ לגובה.
כוכבים גדולים סובבים בלי קול.
עמהם יוצא גם יוחאי הרחובה
לשאת פיסטוקים על טס עגול.
הולך לו יוחאי כחרש אילם.
בן חמישים שנה.
החשבה אימו (הן היתה לו אם)
שככה יהיה לבנה?
מבט מזוגג ופה חיוור
גוף חלוד ורזה.
ישנם אנשים יפים יותר,
אבל יוחאי הוא כזה.
ישנם בעולם אהבות ויגון
וימים ונהרות עמוקים
ויוחאי מתקרב אל מותו האביון
ומביא עמו טס פיסטוקים.
הולך לו יוחאי...
ישנה אדמה ויש עומק וגובה.
ישנם יערות, נמרים ותוכים.
ישנן אהבות ושירים לשובע
ויש יוחאי - מוכר פיסטוקים.
