על שני אליהו יספר זה השיר
אליהו בית צורי, אליהו חכים
שב-כ' בחשון תש"ה בקהיר
בחייו של לורד מוין, השר, מתנקשים.
מיליון חמישי כבר עלה בעשן
אך השר הבריטי למזרח התיכון
שואל יהודי שנשלח מכבשן:
"איפה אשים המיליון האחרון?"
אליהו אליהו, מעשה בשני אליהו
אליהו אליהו, ששמם כמו אלי וכמו י-ה הוא
שחמחם האחד ורעהו בהיר
בעומק מחתרת כורתים הם הברית
ובכדור של עופרת נושאים לקהיר
מיהודה במצור - תשובה עברית
אל העיר ההומה נמלטים על נפשם
על הגשר נפגע בצלעו האחד
השני חש אליו לעצור את הדם
ושניהם נתפסים ועומדים למשפט.
אליהו, אליהו...
כבר הוכן הגרדום, גם עונד צווארם
ולבושם חליפת שק אדום וברזל
ורועם באולם בית הדין דברם
זה דברם של לוחמי חירות ישראל.
היפה מלבוש זה השק האדום
אליהו חכים לתלין כה הגיד
אליהו בית צורי ממרום הגרדום
שר   "התקווה"  ומחייך אל העתיד.
אליהו, אליהו...
