בפעם הראשונה הלכתי לשם עם אימא,
לראות איפה בדיוק אני יושב ולהכיר
את המורה שלי (המורה סימה).
והיו שם כל מיני ילדים שתכף ראיתי אותם:
ילד צהוב,
ילד אדום,
ילד ביישן,
וילד סתם.
ויעל אחת שהיו לה שתי צמות וזה ניראה לי המון,
אבל לפני שהספקתי למשוך לה
כבר צילצלו בפעמון
אימא ניגבה לי מהר את כל הפנים במימחטה
ונכנסנו בשקט,
וישבנו בשקט עם אמא ועם תרמיל,
ברגע הראשון זה ניראה לי מפחיד,
כמו החושך הזה
הקטן
לפני שהסרט מתחיל.
