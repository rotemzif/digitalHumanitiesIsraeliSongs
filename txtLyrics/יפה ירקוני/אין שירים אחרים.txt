בשדותייך צועד כבר הקיץ
כמו תמיד, בעקבות האביב.
ואנחנו עוברים על פנייך
בפטרולים צפופים, מסביב.
לא רצינו בכך, האמיני,
אך ה"עוזי" למותן לחוץ.
ואנחנו בטוחים שתביני,
את תמיד מבינה כשנחוץ.
כן, הבטחנו לשיר לך שירים
אך כיום אין שירים אחרים ...
כאן פוסעים בשלשות, צעד - צעד,
על מנות של ברזל ומורל,
חיילים של היום ושל פעם:
מתש"ח וסיני, עד בכלל.
והלב כבר צופה איך דולק בך
שוב עשן - הקרבות הגועש.
שום שנתון, יפתי, לא חומק בך
מטבילת האבק והאש.
כן, הבטחנו לשיר לך שירים ...
הפלוגה אל היעד צועדת
והעורף שולח לה ד"ש.
יש מילים, כמו "חרות" ו"מולדת"
שתמיד נולדות מחדש.
יש שתיקה שכזאת, של כולנו,
שיודעים בה, גם בלי לדבר:
את שלנו שלנו, שלנו
ואנחנו שלך, מסתבר...
כן, הבטחנו לשיר לך, שירים...
