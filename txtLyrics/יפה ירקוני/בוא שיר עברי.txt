בוא שיר עברי, מן הגיא, מן העמק
והבא איתך את טעם הניגון הישן.
בדרום פורח רגב בצפון נמס השלג
חזור שיר עברי, אל תהיה ביישן.
הבוקר כבר עלה והציף את העמק
מלאו האסמים ועמוס הדגן
כבדים לעייפה האשכולות שבכרם
והבשילו הפירות שבגן
פרושה כמרבד כחולה הכינרת
ומעל נישאים ההרים
ורועה קטנה מול הגיא מזמרת
זמר קט לעדרים.
בוא שיר עברי...
מה יפה השנה איכרים יוצאים לדרך,
וקוצרים ברינה את תבואת הקציר
ונובטים הנבטים ופורח כל פרח
ורבתה ערמת החציר.
בשביל בין השדות נוסע הטרקטור
והרוח לבוקר עונה
ושיר עברי בוקע מטרנזיסטור
אך הזמר קצת שונה.
בוא שיר עברי...
ארצי התפתחה מגליל ועד נגב
ישובים אל ההר וערים במדבר
כבישים למכביר ולכל אחד יש רכב
וברכב יש רדיו ששר.
שר בכל השפות ומכה בכל קצב
מה שיש, פחות או יותר
אבל שיר עברי, הוא עוד כאן,
הוא עודנו, הוא איננו מוותר.
בוא שיר עברי...
