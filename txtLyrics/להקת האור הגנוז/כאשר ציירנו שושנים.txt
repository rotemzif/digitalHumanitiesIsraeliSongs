כך נשארנו בביתם
שפונה לים,
נערות קטנות צוחקות
מעיר הרים צחיחה.
בחדרים הריקים שוטטו הדים
של פסיעות ותחושות
והיו לבושים שנזרקו בזעף.
היא משתה מגל ססגוני
חולצת קטיפה ירקרקה
ולבשה אותה בדרך של הידור
שרק בה מצוי,
עיניה המאירות התנוצצו
יותר ויותר,
היא כירכרה ופיזזה ושרה
במרירות בלתי צפויה:
- מה בכך שהוא
רוחש לי אהבה
רע הוא בעיני
רע, רע, רע.
כוח הדימיון שבנו
פנה לכיוונים שונים -
לכבדותי ענתה בצליל
של לגלוג.
אך באותו בוקר
מוצף נגוהות ונשימת
ים
כאשר ציירנו שושנים
בדירה הריקה,
היתה בינינו קירבת נפש
דקה -
כי לצוד את הקו הנכון
בסבך של קווים רועדים
ולבנות את רכותה האצילה
של השושנה
עם תקיפות הגיבעול הדקיק
ממשחק של כתמים -
הרפתקה מרהיבה.
רק כאשר מחיתי
את קורי הזהב מעיני
ראיתי שהיא ציירה
שושנה זעירה עד מאד
אשר לעליה צבע של אפר
שושנה מנותקת מן העולם המזהיר
וכמו מתיפחת מבפנים -
וליבי החשיך מאימה סתומה;
האסון שעתיד לבוא
בגילגול אחר של חייה
היה טבוע באותו ציור
נסך חיוורון עיוועים בצבעיה.
