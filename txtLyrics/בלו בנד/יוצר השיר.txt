ובסופו של דבר אנחנו נעלמים, 
לוקחים נשימה אחרונה ולאט לאט צוללים 
לתוך הכחול הגדול אל תוך הזרמים השקטים 
אל המקום שבו הזיכרונות הופכים לגלים 
ולא משאירים שום סימן חוץ מכמה קוים על החוף 
ומעגל הולך ונפרם של חברים ומשפחות, 
ולא מספיקים את הכל אפילו לא להסביר 
למה בדיוק התכוונו מה ניסינו להגיד. 
ובסופו של דבר זה באמת כבר לא משנה 
אם הכל נכתב כמו שקרה או כמו שהייתי רוצה שיהיה, 
אם כשהיה לך קר התקשרת אם כיבית בנשיפה את הנרות 
אם חיכיתי לגיאות על החוף או אם הלכת וחזרת, 
כל המילים מהמריונטות ועד הכוכבים 
הן אף פעם לא יהיו יפות כמוך אף פעם באמת לא ירגשו, 
כל המילים הן בסך הכול תחליף עלוב 
למשהו שהיה לי ושלא יהיה לי שוב. 
אבל אני יוצר השיר וזה העולם שלי 
את נכנסת לפה במקרה ויותר את לא תצאי, 
אני יוצר השיר והבדידות הזאת איומה 
אני עושה את הכל בשבילך ואת בכלל לא מבינה, 
אני יוצר השיר אף פעם לא היתה לי ברירה 
זאת הדרך שבחרתי והיא עדיין לא הושלמה, 
אני יוצר השיר וזה כל העולם שלי 
את נכנסת לפה במקרה ויותר את לא תצאי. 
כן לפעמים אתה חולם, וחולם, וחולם, וחולם על זה 
כמו שהיית ילד והיית בוהה על הקירות ומדמיין 
איך שיום אחד גם אתה תעמוד שם ותלחש: 
" אני רוצה להקדיש את השיר הזה..... לך!" 
את שיושבת שם עכשיו ושומעת, 
שומעת את המילים האלה מלטפות אותך, 
נכנסות אליך, 
מרגשות אותך. 
אם רק הייתי יכול להוציא את היד שלי עכשיו ולגעת בך, 
ללטף אותך מאחורה מתחת לשיער, 
להרגיש איך המילים האלה נכנסות אליך, 
חודרות אותך לאט. 
כי את יודעת שכל מה שאני רוצה בסך הכול 
זה להיות עכשיו לידך, להרגיש אותך נושמת, 
להרגיש איך המילים האלה נכנסות אליך עמוק עמוק. 
ולדעת שבסופו של דבר אני נמצא כאן לידך בתוכך.
