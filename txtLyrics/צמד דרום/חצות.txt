חצות, ירח קורן ניצוצות 
חצות, הרוח שועט בחוצות 
חצות, תנים בודדים בביצות 
חצות, הנשף משיל מחלצות 
ירח ורוח שטים בחוצות 
שוב אין מחיצות בין חצות לחצות. 
חצות, ליבך הקורן ניצוצות 
חצות ששמרוני לאורך חוצות 
חצות שהאירו דרכי בביצות 
חצות שהאירו את כל המליצות 
ירח ורוח שטים בחוצות 
שוב אין מחיצות בין חצות לחצות. 
חצות, כבר שחר הוזה ניצוצות 
חצות ונאמר בוקר טוב בחוצות 
חצות ונופלות בדמדום מחיצות 
חצות, בין היום בין היום וחצות 
ירח ורוח שטים בחוצות 
שוב אין מחיצות בין חצות לחצות. 
חצות עינינו עודן נוצצות 
חצות, נצא לטייל בחוצות 
חצות ונחלום המומי יקיצות 
חצות, על שעה זאת מחר בחצות 
ירח ורוח שטים בחוצות 
שוב אין מחיצות בין חצות לחצות.
