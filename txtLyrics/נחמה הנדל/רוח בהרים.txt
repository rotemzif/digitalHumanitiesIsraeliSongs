פרא, פרא, פרוע,
רעמה אדירה,
לשממה שר הרוח
על עדי דרדרה.
- מה יפית בטרשייך,
בסלעים נקודים.
על שמיר ועל שיית
לנו ערש דודים.
שורו, שורו, איזה לובן במרום,
שורו, שורו, איך הרוח
מתחרה במעוף העייט
במרום!
- גאיונית ומכוערת,
נוראה עד יפעה.
ששזפתני השמש
שליטפתני סופה,
בוא עלה נא, עלה נא,
על גרדום אהבים.
אבנים תחזינה
את דמי בעבים.
שורו, שורו איזה קרע בענן,
שורו, שורו איך הרוח הפרוע
את פניו כבש באודם הענן.
עזובה ועיוורת
אדמה עקרה
השקיעה כמו ורד
תעלה על קברה.
השקיעה הנובלת
אחרונה, אחרונה,
בין השחור והתכלת
בקירעי עננה.
שורו, שורו, איזה לילה בהרים,
שורו, שורו, איך הרוח,
איך הרוח הפרוע
יבכה את מות השמש בהרים.
