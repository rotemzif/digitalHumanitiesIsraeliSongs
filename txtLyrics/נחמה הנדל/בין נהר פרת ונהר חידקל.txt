בין נהר פרת ונהר חידקל 
על ההר מיתמר דקל 
ובדקל בין עפאיו 
תשכן לה דוכיפת זהב 
ציפור זהב עופי, חוגי 
צאי ובקשי לי בן-זוגי 
ובאשר תמצאיהו - 
כפתי אותו והביאיהו 
אך אם אין לך חוט השני 
דברי שלום אל חתני 
מה תגידי לו? הגידי: 
נפשי יוצאת אל ידידי 
אמרי לו: הגן פורח 
נעול הוא ואין פותח 
רימון פז שם יש בין עליו 
אך אין מי שיברך עליו
בין נהר פרת ונהר חידקל 
על ההר מיתמר דקל 
ובדקל בין עפאיו 
תשכן לה דוכיפת זהב
ריפת דיפת ומוריפת 
ככה שחה הדוכיפת:
לילה אטוס אל בית דודך
ואגלה לו את סודך.
יבוא ויאמר לך: הנני!
את גיל חיי, בבת עיני
לא במהר ולא במתן 
כי באהבה בך אתחתן.
לילה בקר וערבים
אשא עיני אל העבים,
עבים זכים, העדין
דודי בחיר לבבי אין?
