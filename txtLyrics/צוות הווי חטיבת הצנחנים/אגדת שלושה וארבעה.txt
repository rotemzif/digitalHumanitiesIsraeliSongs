יש לי בשיר הזה מלך חכם
ויש נסיכה נעימה,
בחור יש, ונשר גדול ולבן
וסופו של השיר - חתונה.
אם יש לנו מלך
ויש לנו נשר,
בחור ועלמה חמודה,
אפשר לספר אגדה -
היתה לו למלך, שלמה החכם,
בת חמודה עדינה.
ולילה אחד בשנתו הוא חלם
כי אביון יהיה חתנה.
הקיץ אז המלך שלמה החכם
בכעס נורא ואיום -
את בתו היפה לא יתן לעולם
לגבר עני ואביון!
אם יש לנו מלך
ויש לנו נשר
ויש נסיכה אצילה -
שימעו! מה יהיה גורלה?
הובאה הנסיכה אלי אי בלב ים
לשכון במיגדל רם קומה
ונשר שלמה הגדול הלבן
מידי יום בא לדרוש בשלומה -
אך פעם הנשר הציל בדרכו
בחור מספינה שטבעה,
אל ראש המיגדל אז הביא הוא אותו
לשימחת הנסיכה הנאה.
אם יש לנו מלך
ויש לנו נשר
ויש גם סיפור אהבה,
אפשר להמשיך בתקווה.
הגיע המלך שלמה החכם
מצא במיגדל את הזוג.
הבין: השידוך כבר ניגזר ונחתם
ואמר: יבורך הזיוג!
חברי השומע, כדאי שתדע,
צעיר ואביון גם אתה -
אולי יש בת מלך באיזה מיגדל,
מחכה שתבוא לקחתה...
אם יש לנו מלך
ויש לנו נשר
וגבר מצא נסיכה,
אולי זה יקרה גם לך?!
