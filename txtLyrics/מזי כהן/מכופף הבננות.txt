הידעתם מה מתרחש בכל הבוסתנים
בלילה בו שותקים הצרצרים והתנים?
מופיע לו פתאום מאי משם או אי מזה
אפס איזה מן גמד ענק, אני חושב כזה
השד יודע איזה שד אותו כל כך מריץ
לכל המשמשים ניגש הוא ועושה חריץ
בכל התפוזים הוא מנקב נקבוביות
ובפירות הנגועים הוא שם רקבוביות
אבל יותר מכל אוהב הוא לכופף בננות
מכופף הבננות...
אבטיחים הרי ראיתם בצדי דרכים
עכשיו אתם יודעים מי מסמן את הפלחים
תודו שככה לא היה בכלל נראה פלפל
לולא מיודענו הזריז גם בו טיפל
זה הוא אשר מושך את הפטמות בלימונים
אה, נו, תנחשו מה הוא עושה לרימונים
אני צריך לומר לכם, כמעט חטפתי שוק
כשרק שמעתי מה שהוא עושה לארטישוק
אבל יותר מכל אוהב הוא לכופף בננות
מכופף הבננות...
לראות אותו אפשר עם איזה אינפרא צעיר
אם כי מה שרואים זה רק הפס שהוא משאיר
תרד אל הבננות, אם אתה לא מפונק
ושם, אומרים, אולי תוכל לשמוע את הקנאק
הוא את כל התפקיד הזה עתיר המעשים
ירש מאבותיו הנפילים הננסים
מהם למד הוא טריקים מדי לילה בלילו
אבל כיפוף בננות זאת ההברקה שלו
אבל יותר מכל אוהב הוא לכופף בננות
מכופף הבננות...
