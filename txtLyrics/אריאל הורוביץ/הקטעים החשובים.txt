אל תתפלאי אם עוד אגיע אל דלתך
ואומר לך במבוכה
נדמה לי שהשארתי בחדרך
את השמחה
עברה שנה עד שהבנתי
שאולי היא מתחבאת בין הדפים
של הספר שהיית מקריאה לי מתוכו
את הקטעים החשובים
כמו הרפתקן שהתייאש מהסיכוי
למצוא במסעו אוצר
ולא שם לב שהוא משליך גרגר זהב
אל הנהר
עברה שנה עד שהבנתי
שאם כל ימי חיי היו כתובים
אז הזמן המשותף אתך הוא בלי ספק הדף
עם הקטעים החשובים
למרות שלא הייתי כאן מזמן
רגליי עדיין
נושאות אותי כאילו מעצמן
בדרך אלייך
אם איחרתי לא אפריע לך יותר
לא ארד כל כך נמוך
גם אני אמצא כבר במקום אחר
את החיוך
ועד שזה יגיע אדמה את פנייך היפים
כמו הספר שנסגר אני שומר מכל משמר
על הקטעים החשובים
