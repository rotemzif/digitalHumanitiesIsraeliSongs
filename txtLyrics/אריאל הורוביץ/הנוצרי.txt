מכונית מטפסת בכביש אל הכפר
בתוכה איש צעיר - בכיסו מעטפה
המכשיר החדיש מצייר על הצג
בדיוק את הדרך לבית המועצה
ארוחת צהרים שעה כך עוברת
עד שראש המועצה קורא באיגרת
"רוצים לבנות אנטנה על אחד הגגות שבכפר
בתמורה יתנו שיחות חינם לדייר"
אי שם לא רחוק זה קרה
הצפון הירוק הוא התפאורה
ליל ירח מלא - העדה מצטופפת
ראש המועצה אוסף פתקים למצנפת
אף אחד לא זז - איש אינו נושם
כשנשלף כמו פגיון - הפתק עם השם
כבר למחרת החלו מדברים
"זה ודאי לא סתם שבחרו בנוצרי"
קוביות המשחק והכוס הנלגמת
הן עדות אילמות למזימה הנרקמת
אי שם לא רחוק...
שבעה יצאו לדרך בטרם אור ראשון
שבעה יצאו לדרך עם טורייה וקלשון
דפקו על הדלת - עד שבעל הבית הגיע
ואז דקר הקלשון וחפרה הטורייה
לקח שבועיים כמעט למצוא אותו
הגיעו שוטרים - באו גם מהעיתון
וכהרף עין שב השקט לכפר
תחת צל עץ הזית ואנטנה סלולר
אי שם לא רחוק...
