מי יתנני עבד אלוה עושני 
וירחקני כל דוד והוא יקריבני 
יוצרי ורועי נפשי וגוי קנית 
בנת לרעי ומחשבותי ראית 
ארחי ורבעי וכל דרכי זרית 
אם תעזרני מי זה אשר יכשילני 
או תעצרני מי בלתך יתירני 
המו קרבי להיות קרובים אליך 
אולם עצבי ירחקום מעליך 
יטו נתיבי מעל נתיב מעגליך 
יה למדני באמיתך הדריכני 
ולאט נחני בדין ואל תרשיעני 
ואני בעדנה לעשות רצונך מתרפה 
אף כי בזקנה מה זה איחל ואצפה 
אל נא רפא נא כי עמך אל המרפא 
יום תתשני זקנה וכחי ינשני 
אל תטשני צורי ואל תעזבני 
דכא ואמלל אשב וחרד לרגעי 
ערום ושולל אלך בחבלי תעתועי 
ואני מחֹלל מרב חטאי ופשעי 
בינך וביני עוון אשר יבדילני 
ויחשׂכני לראות באורך עיני 
הטה לבבי לעבוד עבודת מלכותך 
ומחשבי טהר לדעה אלהותך 
ובעת כאבי אל נא תאחר רפאותך 
אלי ענני אל תחשה ותענני 
שנית קנני ואמר לעבדך הנני
