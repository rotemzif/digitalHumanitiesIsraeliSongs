בערוץ האיטלקי קפאה התמונה
על אשה שנעצרה בתחנת הרכבת
וככל שעובר הזמן והדעת מרשה
היא מנסה להשתחרר אך עוד עומדת
ומעלי כל העולם יוצא לשתות
והעיר מציינת את סוף השבוע
אומרים שזה זמן טוב להיות בחיים
אז זה שאני מרגיש כל כך תקוע?
עשרים ושש שנים ועדיין לא הבנתי
איך הקוסם חותך אנשים בקופסה
עשרים ושש שנים הלכו לי לאיבוד
בלי שום סיבה טובה
ובאחת התחנות אשה מוכרת חלומות
לאיש עייף שמעמיד פנים מתענינות
שלוש דקות לארבע, דוגמנית שמחייכת אלי
תעלם לטובת החדשות
ובערוץ האיטלקי היא עוד עומדת ולא זזה
כנראה שהיא כבר לא תגיע לשומקום
לפחות שתודיע שהיא תקועה באיזה סרט
מצטערת, זה כבר לא יקרה היום
עשרים ושש שנים ועדיין לא הבנתי
לאן נעלם האור בחשכה
עשרים ושש שנים הלכו לי לאיבוד
בלי שום סיבה טובה
בערוץ האיטלקי עברו לסרט על מילאנו
מסתובבים שם אנשים כל כך יפים
ויום אחד אולי אני אהיה שם בתחנת הרכבת
ואמצא אשה עומדת שמחכה רק לי
עשרים ושש שנים ועדיין לא הבנתי
למה היא עמדה ולא הלכה
עשרים ושש שנים הלכו לי לאיבוד
בלי שום סיבה טובה
