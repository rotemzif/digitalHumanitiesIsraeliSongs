בעולם שכולם רצים אחרי אושר 
מגלים אהבה, מבקשים הזדמנות 
אני עוצרת ונושמת אל בוקר 
ופוסעת על גבול של שקרים וכנות 
וכשהשמש מרפה אני יושבת בחדר 
מקשיבה למילים שבוקעות מהשיר 
יש לילות עצובים, יש לילות שבסדר 
כאבים הם חומות שקשה להסיר 
והלב שצולל בעומק התפר, 
עולה שוב לנשום אל אותה מציאות 
שספק מתמלאת, ספק כורה קבר
במה שהכילה אותה ריקנות 
אז אני כבר יודעת לחבק ולגעת 
בכל מה שאני ראויה בשבילו 
אם חשבת אולי שאני עוד שוקעת,
תדע שהייתי מזמן... וכבר לא 
במקום בו כולם מחפשים איך לשמוח 
מטפסים על עצמם, ממשיכים לקוות 
רק אני לבדי מסרבת לשכוח 
רגשות בוערים שקשה לכבות 
וכשהשמש עולה אני יוצאת אל הדרך 
בין משעול לנתיב מחפשת סימן 
יש ימים בלי סיבה, יש ימים שבערך 
חלומות הם דפים שדוהים עם הזמן 
והלב שצולל בעומק התפר, 
עולה שוב לנשום אל אותה מציאות 
שספק מתמלאת ספק כורה קבר,
במה שהכילה אותה ריקנות 
אז אני כבר יודעת לחבק ולדעת 
את כל מה שאני ראויה בשבילו 
אם חשבת אולי שאני עוד שוקעת,
תדע שהייתי מזמן ... וכבר לא
