מצאתי בזבל ידית קסמים
שלוקחת אותי לעולמות אחרים
פתחתי את הדלת לעולם אחר
ופגשתי שם קוף שיודע לדבר
והוא אמר לי:
"שים בננה על הראש
וספור מהר עד שלוש
ואז היא תופיע 
מלכת הסודות 
ותיתן לך שלוש משאלות"
שמתי בננה על הראש
וספרתי מהר עד שלוש
אז היא הופיעה - מלכת הסודות -
אמרה: "לך הביתה!"
והתחלתי לבכות
אל תבכה, ילד, אמרה המלכה
ונתנה לי בלחי נשיקה
"אתה יודע שבעצם אני לא קיימת" -
ובאמת ראיתי שהיא נעלמת
מאז אני לא מאמין לקופים
ויודע שבננה רק אוכלים
אבל, לפעמים, כשיש בעיות
אני עוד חולם על מלכת הסודות
הקוף אמר לי:
"שים בננה על הראש
וספור מהר עד שלוש
ואז היא תופיע -
- מלכת הסודות 
ותיתן לך שלוש משאלות".
