מילים הן סולמות
מטפסים אל חלונות
בשדה חרציות
עד אופק
צבים שצבענו
אחי ואני
זוחלים כמו
אינדיאנים בעשב
ענף כרות
הופך לסוס
אבק בחצר
סבתי מתעטשת
אחי ואני, ויוסי נזלת
תהלוכה של
פחים וסירים
יש גם תוף אמיתי
שסבא עשה לי
שעליו רק אני,
רק אני מתופף
חצוצרה גרוטאה
מה"מציעס" של סבא
קודחת לשכונה
את חלומות הצהרים
בחדר הסגור
לשחק עכשיו אסור
מקלל, מנגן את מוצרט
רגלי עוד בקושי
תיגע בפדל
וכבר אבא
מדמיין רסיטלים
אני צריך
להתאמן
אחי בחצר
ואני מקנא בו
הלכת פתאום
לפני שהספקנו
את הצבים בשדה לשחרר
כן עוד יש לי תקווה
שפעם למעלה
ננגן בדואט
חצוצרה ופסנתר
