לצאת מן השער לפני הזריחה
לומר לש"ג יבוא גם תורך
לפסוע בדרך בקצב מחול
בבוקר כזה אזרחי וכחול
לבדוק אם בקיטבג דבר לא נפל
ואז לרכבת בכביש האספלט
לרוץ לתרגול ריצת בוקר פרטית
זה מה שנקרא אצלי רבע שנתית
לצאת מן השער לפני הזריחה...
לנסוע שעות בין שדות ובין ים
לתת לקונדקטור חיוך מסוים
לשתות בקיוסק הראשון כוס תסס
ולא לאבד בטעות את הפס
לראות איך שאמא יוצאת מגדרה
לשכוח כליל את קולות הסדרה
לזלול לא במסטינג עוגה משפחתית
זה מה שנקרא אצלי רבע שנתית
לנסוע שעות בין שדות ובין ים...
לשרוק לך בערב בשתי אצבעות
וכל השכנים שיבואו לראות
ללכת לסרט יחידו יד ביד
ולא לראות מה מתרחש על הבד
לתת לך בחוץ לטיפה חביבה
בגב במותן וגם בסביבה
לדעת שיש לך גזרה פצצתית
זה מה שנקרא אצלי רבע שנתית
לשרוק לך בערב בשתי אצבעות...
לנשוק לך לבסוף נשיקה חרישית
לראות איך עלית לקומה השלישית
לשמוע צלצול מפתחות בדלתך
ושוב חודשים לא לזכות לראותך
ושוב הכומתה רטובה מן הטל
ושוב אין טרמפים בכביש הנפתל
ומי שעומד מהרהר ומרטיט
אח זהו גמרנו עוד רבע שנתית
