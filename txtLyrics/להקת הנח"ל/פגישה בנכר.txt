עמדו מאה איש בכיכר אדומה
ממרחביה, אילת וכנרת,
ורבבות יהודים בכיכר אדומה
עמדו למולם עמידה דמומה
ודמעה גדולה ניגרת,
ובלב עיר נכרית נשמה האומה
והיתה רוח אחרת.
אז מלמל האחד: "ברוכים" וחדל -
ולחש השני: מי יתנני -
קול חנוק לשלישי: מי יתנני סנדל
של הנער הלז ועפר נהלל
בחיי ובמותי יכסני.
ואשה נפלה על צוארי יגאל
ונשקה -
לאדמת ישראל.
התעלו מאה איש ועלו לתורה
ממרחביה, אילת וכנרת.
ורבבות יהודים בחדווה ומורא
שומעים לקולות ורואים הבשורה:
ודמעה גדולה ניגרת
ובלב עיר נכרית נשמה המכורה
והיתה רוח אחרת.
אז מלמל האחד ...
חזרו מאה איש עמוסי חלומם
למרחביה, אילת וכנרת,
ורבבות אגדות הם נשאו בלבם,
ורבבות ערגונות להרוות אדמתם
בדמעה גדולה ניגרת.
ושבו שונים: יען רוח העם,
אופפם לוהטה וזוכרת.
אז מלמל האחד: עוד נפשי הלומה
ולחש השני: אין לשכוח!
קול חנוק לשלישי: בכיכר האדומה
ראיתי, אחים את נשמת האומה
עולה בענות ובכוח!
וכצו האשה אז כרע יגאל
ונשק -
לאדמת ישראל.
