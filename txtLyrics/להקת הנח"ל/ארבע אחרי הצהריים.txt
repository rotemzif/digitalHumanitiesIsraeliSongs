כבר גולש היום ההרה,
הגננת זמר שרה,
"כאן סידרנו הרכבת
בואו ילדים לשבת".
בארבע אחרי הצהריים!
ארבע אחרי הצהריים
כרגיל עוד חם.
בשדרת האזדרכת
תינוקות לומדים ללכת
לבדם.
רוח ערב מתפרכסת
מביאה אל המרפסת
ריח שחת ואספסת,
וקצת נחת גם.
מחלון חדרה של דליה
שוב בוקעים צלילי דה פליה
כשנכנס אליה נתן
הם שומעים ת'פסיונטה.
על השביל חוזרות בנחת
בנות י"ב מן המקלחת,
אולפניסט חדש מדניה,
שר להן את מלגניה.
בארבע אחרי הצהריים!
ארבע אחרי הצהריים...
בלה שוב צועקת, חיים!
לך תתלה ת'מכנסיים,
הנכדים מיד יבואו
ואצלנו תוהו ובוהו.
ציפי על השביל דוהרת,
אמא, אמא, בא הסרט!
בואי כבר מתוך החדר
ונרוץ לשים ת'סוודר.
בארבע אחרי הצהריים!
ארבע אחרי הצהריים...
צל הליל על הגלבוע -
למה לא נרדמת עוד , נועה?
אם תישני יפה, אנחנו
בשבת ניסע לסחנה.
כבר חמש ושש ושבע,
עין חרוד, בית אלפא, גבע,
נס קפה, ריבה וגלידה
מה נאמר ומה נגידה,
בארבע אחרי הצהריים!
