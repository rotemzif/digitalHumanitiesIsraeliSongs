רבותי נברך בחזק בקול רם
ונאמר לקהל היושב באולם -
עד מאה ועשרים.
כי היתה זאת הפעם תכנית העשור
הצגה ראשונה, הלוואי ונספור
עד מאה ועשרים.
הלוואי ונדע להציג בעתיד
מחזות מוצלחים עוד מזו התכנית
עד מאה ועשרים.
וכיוון שעומדים בפרשת הברכות
אז נוסיף משם חבר'ה עוד שתיים דקות
עד מאה ועשרים.
ולכל החורשים מול ציון מזימות
לפחות לפחות אבנים בכליות
עד מאה ועשרים
והצי העברי יעבור ביטבת
בכל יום תעגונה ספינות באילת
עד מאה ועשרים.
וצרפת שתמשיך להושיט לנו יד
ותתן לנו מיסטר אחד אחד וחד
ואחד ואחד ואחד ואחד
עד מאה ועשרים.
שהארץ תפרח ואורה יתפשט
הרווחים יעלו והאינדקס ירד
עד מאה ועשרים.
ונברך גם את נאצר בשפע מכות
כי העשר של אז כבר אינן מספיקות
עד מאה ועשרים.
הנה צה"ל יגבר ויפשוט במרחב
וגם שר ביטחון לא יפשוט מדיו
עד מאה ועשרים.
ונאמר נא אמן ונברך במסיבה
בלי ספק נתראה בתכנית הבאה.
עד מאה ועשרים.
