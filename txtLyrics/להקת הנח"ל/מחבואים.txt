חפשי אותי
בתוך בנין נטוש בכפר
ובדרכים הנסתרות
חפשי אותי
בין השיחים על חוף נהר
ובנקיקים ובמערות
חפש אותי
אולי אני בראש מגדל
יושבת לי על פי תהום
חפש אותי
מאחורי עמוד חשמל
חפש אותי בכל מקום
חפשי אותי
בתוך חורשה כחום היום
אולי אני אילן עבות
חפשי אותי
ועל ליבי תוכלי לרשום
את שמנו בראשי תבות
חפש אותי
בבוסתנים העזובים
אולי אני חית בר
נזלול יחדיו
אבטיחים וענבים
ואז נברח עד ראש ההר
חפש אותי
אני גרה בדפנה שש
היום אני נראית נורא
חפש אותי
ותוכח לדעת ש -
בתוך ביתי - אני גבירה!
חפשי אותי
אני נראה תמים כזה
אני נראה כמו סתם חייל
חפשי אותי
תראי שבחזה הזה
פועם ליבו של גנרל!
חפש אותי
במשחקי המחבואים
נמאס לי לשחק לחוד
חפשי אותי
ואחרי שתמצאי
נלך ביחד לאיבוד
