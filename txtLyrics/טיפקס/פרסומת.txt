בקרוב השיר הזה יהיה פרסומת
במשרד פרסום יחליפו לו מילים
את הטקסט שעכשיו אני התחלתי
פעם אחרונה שאתם שומעים
והחלק הזה יעוף בכלל יטוס לו מהשיר
כדי ליצור לו רושם קליפי אטרקטיבי
זה קטע טוב אבל חוקי הג'ינגל:
להיות קצר קולע אפקטיבי
המשפט שיוביל אל הפזמון
יושר כמו המנון
קליט כמו רינגטון
עם פלפל וסגנון
הפזמון הזה יהיה כולו סיסמא
הוא ישרת היטב את הקליינט
ואם הארט יהיה נכון והלוגו מהודר
הוא ישתלב היטב במגמת הטרנד
הם יקחו זמר אחר עם קול זהב כמו קטיפה
נעורים קריצה ודיקציה צליל רומנטי
זה אמנם יכאב לי קצת אבל תרגיע ת'מכה
החשבונית שעכשיו אני שלחתי
הבית שאני שר עכשיו יכסה לי ת'משכנתא
על הבית שעליו תמיד חלמתי
הוא ימכור ים יחידות ויגדיל את המחזור
של חברה בע"מ שחשבה שאני סימפטי
ואז משפט בהפוכה
מביא את המכה
נותן פתאום תמיכה
להוק מלא שמחה חה חה חה
הפזמון השני יסתתר עמוק עמוק
מתחת לקריין מקריא מספר זכיר
וזמרות ליווי יתנו איזה זמזום שיוביל לסלוגן
ולסוף של הזמריר
