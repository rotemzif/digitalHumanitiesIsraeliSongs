לולה קמה בבוקר, שותה את הקפה לאט
מקפלת אהבה בפרוסות לחם לבן
נכנסת לחדר החשוך
מלטפת ראש, תלתלי זהב ולוחשת בשקט
צריך לקום עכשיו
לולה אוהבת את הבית שלה
שנים היא חלמה שיהיה לה בית
היא נותנת לקולות
לחדור את התריס המורם אל על
והיא יודעת, היא בת מזל
הולכת במסלול הקבוע
שישה קילומטרים בפארק
השמש עולה בעצלתיים
לוקחת אותה לשחרר את המחנק
והנה היא נוגעת באור הלא מוכר
כשלפעמים היא עוד פוגשת את עצמה
צעיפים צבעוניים עוטפים אותה, 
כשהיא עוצמת עיניים
לולה רוקדת ושרה
אין רק דרך אחת
לולה מתלבשת, נראית יפה לגילה
יוצאת לקדם עוד רעיון שנדחק הצידה
בפגישה, היא מחייכת, 
על הקצה של הכיסא
היא לא נוגעת בצלחת, 
לא מאמינה לעצמה
לולה רצה קדימה, 
אין לה זמן והיא ממהרת
השעון חורץ עוד שקע בצוואר
החלום שלה משנה צורה,
מה שלא קרה, כבר לא יקרה לה
לא לה
והנה היא נוגעת...
רואה את השתילים שלה פורחים
בעיניים נוצצות
לולה יושבת מחכה על הספסל
דמות מוכרת מחייכת אליה, מן המסך
צריבה דקה עוברת בחלל
והיא יודעת, היא בת מזל
כן היא יודעת, היא בת מזל
