עם דימדומי החמה אל החלון נא גשי
ועלי התרפקי,
ליפתי היטב צוארי, שימי ראשך על ראשי -
וכה עימי תידבקי.
ומחושקים ודבקים, אל הזוהר הנורא
דומם נישא עינינו;
ושילחנו לחופשי על פני ימי האורה
כל הרהורי ליבנו.
והתנשאו למרום ביעף שוקק כיונים,
ובמרחק יפליגו, יאבדו;
ועל פני רוכסי ארגמן, איי זוהר אדמונים,
ביעף דומם ירדו.
הם האיים הרחוקים, העולמות הגבוהים
זו בחלומות ראינום;
שעשונו לגרים תחת כל השמיים,
וחיינו לגיהינום.
המה איי הזהב זו צמאנו אליהם
כאל ארץ מולדת;
שכל כוכבי הליל רמזו לנו עליהם
באור קרן רועדת.
ועליהם נשארנו בלי רע ועמית
כשני פרחים בצייה;
כשני אובדים המבקשים אבדה עולמית
על פני ארץ נוכריה.
