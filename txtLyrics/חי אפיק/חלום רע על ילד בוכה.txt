כמו לחטוף כדור בגב מצלף שנסתר עמוק בבנין רב קומות 
הכאב המפתיע שבן רגע מכניע ומקפיא את הכח לחיות 
כך המגע הקר של אלה בגולגולת מנפץ כל תקווה של חרות 
בראשו של הילד שלמד בבית ספר על דמוקרטיה ועל התיישבות 
כשהם הגיעו להר וטיפסו על הגג עיניהם נצצו בתמימות 
הם בטח חשבו שלזה התכוונו כשדברו איתם על ציונות 
ואיך כולם שם הקשיבו לחבר הכנסת שאמר להם בלי אלימות 
אבל חמש דקות אחר כך הוא החזיק את הראש ודימם כמו כבש שחוט 
ועד שנגיע למקום שנגיע תישאר בי תמונה לעולם 
ילד בוכה אך במקום הדמעות יורדות לו טיפות של דם 
תת ניצב מדופלם בתדריך המוקדם אמר לשוטרים בלי רחמים 
אני מכיר את החארות זה לא בני אדם רק במכות מבינים 
אז תכוונו לרגליים ותתנו גם בבטן תכוונו לצלעות אבל תתנו ברקה 
שיבינו אחת ולתמיד את המסר לא מתעסקים עם המשטרה 
אלוף הפקוד השקיף מלמעלה עיניו משדרות אדישות 
הוא ראה איך כולם מתפרקים שם למטה ולא צעק תעצרו את האלימות 
כתבי הטלוויזיה נראו המומים איך אפשר לשדר כאלה תמונות 
הרי חייבת להיות סיבה מספיק טובה שמישהו יחטוף כאלה מכות 
ועד שנגיע למקום שנגיע תישאר בי תמונה לעולם 
ילד בוכה אך במקום הדמעות יורדות לו טיפות של דם 
הרחק במדרון ילד בורח דולקים אחריו ארבעה 
תוך כמה שניות והנה הוא שוכח בשביל מה בכלל לכאן הוא עלה 
אם אפשר לחלק גוף של ילד לארבע כל אחד מהם קיבל לו גזרה 
הם עשו את כל מה שאפשר לעשות עם בעיטות אגרופים ואלה 
עד שהגיע אחד וסימן להם די הילד הפסיק כבר לנשום 
ופתאום ארבעה שוטרים סוחבים אלונקה וזאת התמונה שתראו בעיתון 
כשרציתי לבוא לראות את הילד לבדוק אולי עדיין הוא חי 
אף אחד לא ראה שום ילד פצוע כנראה שחלמתי ודי 
ועד שנגיע למקום שנגיע תישאר בי תמונה לעולם 
ילד בוכה אך במקום הדמעות יורדות לו טיפות של דם
