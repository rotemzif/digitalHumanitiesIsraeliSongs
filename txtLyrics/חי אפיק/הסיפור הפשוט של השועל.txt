שועל חוצה לו כביש ממהר הוא אל אימו 
היא מחכה לו שם מעבר לערוץ 
גם שאול שועט הביתה להגיע אל אשתו 
התוצאה היא כמובן שועל מחוץ 
ההתנגשות בלתי נמנעת וכביכול חומד לצון 
כי על המכונית הנוסעת מתנוססת מדבקה 
אין דבר העומד בפני הרצון 
ואת זה שועל יודע כי לימדה אותו אימו 
אך רצונות של אחרים חרצו את גורלו ולקחו אותו מפה 
ולא תוכל להילחם בזה גם לא תצליח להבין 
כי יש אחד שיודע אך הוא מזמן לא מדבר עם אנשים 
ויש אחד ששומע אבל אולי הוא עסוק 
ברצונות של אחרים 
זה לא אני המצאתי תשאלו את שי עגנון 
ואת הירשל שאהב את בלומה 
וגם היא אותו אך זה נגמר בשיגעון (וכך הוא אומר לה) 
ידי אחרים עלינו בלומה הם עושים בנו כרצונם 
וכל מה שנותר לאומללים שכמותנו זה להיות כחומר בידם 
ואת זה בלומה יודעת היא למדה מאביה חיים 
ומבין השורות היא כמו שומעת את קולו 
זו גזירה משמיים 
היא לא תוכל להילחם בזה גם לא תצליח להבין 
ויש אחד שיודע אך הוא מזמן לא מדבר עם אנשים 
ויש אחד ששומע אבל אולי הוא עסוק 
ברצונות של אחרים 
בלילות אפשר לשמוע את יללות אמו של השועל 
בלילות אפשר לדמוע מבכיו של הירשל 
על כפות המנעול של משפחת מזל 
בלילות אפשר לשמוע את כאבו האמיתי של העולם 
ואין לאן לברוח מהבכי הזה הנעלם 
ואת זה כולם יודעים ובכל זאת הם בורחים 
לא להביט למשוגע בפנים לא לשמוע 
יללות של שועלים 
ולא תוכל להילחם בזה גם לא תצליח להבין 
כי יש אחד שיודע אך הוא מזמן לא מדבר עם אנשים 
ויש אחד ששומע אבל אולי הוא עסוק 
ברצונות של אחרים 
ומה אתם אומרים 
כותב השיר הזה מתעלם בעקביות מהטוב שיש לאנשים 
כותב השיר מתעלם באדיקות מהצד הבריא של החיים 
באופן כללי כותב השיר הזה 
מתרחק כמו מאש מכל שמץ תקוה 
לא פלא שככה הוא נראה לא פלא שככה הוא נשמע 
ואת זה גם הוא יודע הוא שמע את זה מִכם 
ונותר לו רק להשתגע או פשוט 
להפסיק להילחם 
הוא לא יוכל להילחם בזה גם לא יצליח להבין 
ומה בכלל הוא יודע על אלוהים על אנשים על החיים 
ואם הוא לא שומע אז אולי הוא עסוק 
ברצונות של אחרים
