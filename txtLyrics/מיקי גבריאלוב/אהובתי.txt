אהובתי, רחקו ממני עינייך
עוד מעט ואשכח מה צבעיהן
עוד מעט ותאבדנה לי פנייך
אני שבאצבעותיי רשמתי את תוויהן
מה אעשה, מה אעשה, בידי
אהובתי, בחדרי מתארח הצער
והעצב מדפק לו על דלתי
עוד בי סתיו גם כשהאביב בשער
אני שלשמחה תמיד קראתי אחותי
מה אעשה, מה אעשה, ביגוני
אהובתי, את הלכת ואני לא יודע
איך יבוא לב שבור על תיקונו
את קולך שוב אינני שומע
אני שבכל מאודי נעניתי לניגונו
מה אעשה, מה אעשה, בלי ניגון
