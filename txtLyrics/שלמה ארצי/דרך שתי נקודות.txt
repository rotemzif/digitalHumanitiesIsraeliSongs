כוכב צעיר התחתן עם כוכבה
ובפנים דובר גרמנית על סכנה קרובה.
רציתי להיזכר בזמר וזכרתי רק את המשפט
כי דרך שתי נקודות עובר רק קו ישר אחד.
כלב עזוב רדף אחרינו לאורך הרחוב
צעקתי, ידיתי אבן, ולא רצה לעזוב.
אחר כך אבדנו לו וגם הוא אבד.
דרך שתי נקודות עובר רק קו ישר אחד.
בכייך הקטן מספיק להרבה כאבים,
כמו קטר המושך קרונות רבים
מתי נשוב הביתה? חכי עוד מעט
כי דרך שתי נקודות עובר רק קו ישר אחד.
לפעמים השמש זכר, לפעמים נקבה,
לפעמים אנחנו שניים, לפעמים יותר מרבבה.
לפעמים אינני יודע מי יחזיק אותנו ביד
אבל דרך שתי נקודות עובר רק קו ישר אחד.
חיינו שבכתב היו לחיינו שבעל פה.
חיינו שבעולם הבא לחיינו שבזה.
חיינו הממהרים וחיינו העוברים לאט.
דרך שתי נקודות עובר רק קו ישר אחד.
