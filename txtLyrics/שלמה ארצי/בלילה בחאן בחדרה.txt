הלילה אימי, על ערשי לא אשכב
הלילה אימי, אשגר לך מיכתב
הלילה אימי, מה נורא השרב
בלילה בחאן בחדרה.
עם בוקר יצאתי אל לב הביצה
חזרתי עייף ונפשי רצוצה
אך אם ארדם, את מותי פה אמצא
בלילה בחאן בחדרה.
נטענו עצים חזקה עוד היד
אך עד שיצמח אקליפטוס אחד
ימחו החולות את זיכרנו לעד
בלילה בחאן בחדרה.
האם אספר לך על לרמן הטוב
או על הפועל הפשוט קוליקוב
שלושה ילדים הוא טמן פה קרוב
בלילה בחאן בחדרה.
מכה הקדחת באם ובבנה
קללה אדירה על העמק חונה
ומה לי תועיל האבקה הלבנה
בלילה בחאן בחדרה.
נמים תינוקות, ישנים ההורים
סוסינו בחוץ אל הדלת קשורים
ורק המלאך ואני עוד ערים
בלילה בחאן בחדרה.
הן בוקר אחד פה השמש תאיר
על כרם ירוק העומד לבציר
פרדס מלבלב, גגותיה של עיר
ואיש לא יזכור עוד את בנך הצעיר
הבן שכתב לך איגרת ושיר
בלילה בחאן בחדרה.
