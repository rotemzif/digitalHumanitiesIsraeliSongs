מנזרים, צלבים של כסף, קמרוני שווקים בני אלף,
הביבים, המינרטים הקובות החשוכות,
מצבות זקנות של אבן יפואית מול הטיילת,
גל בודד שבא בשקט ונגמר על שפת החול.
ושיריה של אריאנה, הלבנט, החתיכונת
זכר דת נאפופיה של פיראוס או קורינת,
מנגינה גנובה של עצב בין שדיה שנכונו,
אנדרטה קרירה טורפת ערוותם של הגברים
כל אשר נידון להרס, קמרוני העיר, המיתוס
אורגיה חמה טובלת באדי שיכר כבדים,
חמוקי הכפור של סופיה, חום שוקיו של דיוניוסוס.
ישאר על הטיילת איזה זורבה יהודי
עם כינור חורק, עם ספר, עם כוסית ריקה של עצב
עם פליטת שברי הלילה שפלט הים, בסוף
יעמוד באד של בוקר להביט איך שהקצף
את הזך באקוורלים מצייר על פני החוף.
