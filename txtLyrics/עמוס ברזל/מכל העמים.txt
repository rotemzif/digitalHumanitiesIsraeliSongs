כי אתה בחרתנו מכל העמים, 
אהבת אותנו ורצית בנו. 
בבכות ילדינו בצל גרדומים 
את חמת העולם לא שמענו. 
כי אתה בחרתנו מכל העמים, 
אהבת אותנו ורצית בנו. 
כי אתה בחרתנו מכל העמים, 
מנורבגים, מצ'כים, מבריטים. 
ובצעוד ילדינו אלי גרדומים, 
ילדים יהודים, ילדים חכמים, 
הם יודעים כי דמם לא נחשב בדמים 
הם קוראים רק לאם: אל תביטי. 
כי אתה בחרתנו מכל העמים, 
אהבת אותנו ורצית בנו. 
כי אתה בחרתנו מכל העמים, 
מנורווגים, מצ'כים, מבריטים. 
עיניהם מדברות: אל תביטי, האם, 
איך שורות ארוכות הונחנו. 
חיילים ותיקים וידועים לשם, 
רק קטנים בקומה אנחנו. 
כי אתה בחרתנו מכל העמים, 
אהבת אותנו ורצית בנו. 
בבכות ילדינו בצל גרדומים 
את חמת העולם לא שמענו.
