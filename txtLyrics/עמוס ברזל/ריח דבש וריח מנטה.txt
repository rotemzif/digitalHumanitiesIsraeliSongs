ריח דבש וריח מנטה
שעת הערב מופזה
אל החוף ישבה חבריא
למדורה העליזה
על החוף המואר
מול חופו של נהר
הנה ככה יסופר:
כשנגמור את בית ספרינו
לדרכו ילך איש איש
אביגדור נהג יהיה הוא
ראובן יסול הכביש
וחנן וחנן
כמובן כמובן
החליט להיות גנן
וגיורא מה יהיה הוא
הוא יבנה אווירונים
טייסים אליו יבואו
להמריא לעננים
ויעל ויעל
בפרות תטפל
רפתנית תהיה יעל
ומרים מה היא אומרת
מה אומרת הקטנה
נרדמה היא וחולמת
בלי מקצוע ישנה
נרדמה מול האש
הן תוכלו לנחש
כי מרים רק בת חמש
על החוף המואר....
