שנתו נודדת כשיש רעיון בראשו,
הולם ברקותיו נקישות-נקישות.
מחפש לו גוונים להתיז על הבד
עד אשר ציור חדש אצלו נולד.
כשהוא כואב - הצבעים אפורים.
כשהוא אוהב - הצבעים בהירים.
כשהוא לוחם - הצבעים רועמים.
כשהוא חולם - הצבעים נעימים.
דמעה הופכת לכתם מאיר על הבד
וקול מחאותיו לעיטור מיוחד.
אין לו דרך שונה להביע דברו
כמו המשורר אשר כותב שירו.
כשהוא כואב...
אפשר בחושך לראות בתוך לב הציור
וכל אהבותיו משתקפות בבירור.
מבקש שתראו על הבד את לבו.
אם ראיתם זאת, נתתם לו את שכרו.
כשהוא כואב...
