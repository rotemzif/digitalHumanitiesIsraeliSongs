אם יבשו שלוליות
ואם פרחו הפרדסים,
אם ירשו נוריות
את מקומם של נרקיסים,
זה סימן שאביב
כבר מטייל על הכבישים
וחלון יש לפתוח
ולסלק את התריסים.
צבעוני עלה בואדי,
חמורים רועים בניר,
ואני פתאום שמעתי
כל ארצי דוברת שיר.
כי כאן האביב הוא בן יומיים
כאן האביב ימות צעיר.
כל מי שעוד יושב בבית
הוא פיסח או נזיר,
כן, הוא פיסח או נזיר.
על פסגת הר השלג
נעלה ביום כחול
וישר לאיילת
נתגלגלה במשעול.
בחצר בחולתה
על הדשא נרדם
ומשמה למטה
נתקדם עם הירדן.
בחורשת גנוסר,
נטפס על עץ תמר,
בארבל נגלגל
אבנים מראש ההר.
כי כאן האביב...
סערה של חולות
אז תישאנו עד לסדום
בוקר טוב גברת לוט
היה נעים - היי שלום
בין שיחי המלוח
לעין גדי נתרחק
במפל עם הרוח
והמים נשחק
דרך נחל ערוגות
נחזור זוגות-זוגות
לא נשכח על החוף
לאסוף פרחי הרדוף
במכתש הכי גדול 
נמלא בקבוק עם חול
במצדה על הקיר
חתימה גדולה נשאיר
מעלה עקרבים
שבי ילדונת על גבי
התחזקי, אין דבר
כבר באים להור ההר
לו נגיע לפחות
עד לעין אורחות
עוד מעט, עוד מעט
ואנחנו באילת!
כי הצבעוני עלה בואדי
וחמורים רועים בניר
ואנוכי עד כאן הגעתי
אך עדיין לא תם השיר
זה הזמן חלון לפתוח
אל נופי ירוק מרהיב
נא לזכור ולא לשכוח
פעם בשנה אביב...
פעם בשנה אביב...
פעם בשנה אביב!
