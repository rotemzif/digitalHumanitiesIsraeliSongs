בתי הקפה של פריז 
אמיתיים יותר, באיזשהו מובן 
תמיד יושב בהם איזה איש 
עם שיער לבן ומעשן ז'יטאן 
ואתה עוקב בעיניך אחרי סלסולי העשן 
וחושב על הזמן 
בתי הקברות של פריז 
יפים יותר, באיזשהו מובן 
תמיד מהלכת בשביליהם 
איזו אישה לבושה בשחור, בידיה פרח לבן 
ואתה עוקב בעיניך אחריה בשבילי הגן 
וחושב על הזמן 
תחנות הרכבת של פריז 
עצובות יותר, באיזשהו מובן 
תמיד ממתינים ברציפים, סטודנטים מאיטליה 
ותיירים חרוצים מיפן 
ואתה עולה לקרון ומחפש את המושב המסומן 
וחושב על הזמן
