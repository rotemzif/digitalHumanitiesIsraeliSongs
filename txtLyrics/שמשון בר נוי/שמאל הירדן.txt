כעמוד שבתווך לגשר
אף כחוט השידרה לאנוש
לארצי קו הציר והקשר
הוא ירדן הירדן הקדוש
שתי גדות לירדן - זו שלנו, זו גם כן
אם ארצי דללה וקטונה
היא שלי מראשה עד קיצה
משתרעת מים ישימונה
וירדן, הירדן באמצע
שתי גדות לירדן - זו שלנו, זו גם כן
שם ירווה לו משפע ואושר
בן ערב, בן נצרת ובני
כי דגלי גדל טוהר ויושר
יטהר שתי גדות ירדני
שתי גדות לירדן - זו שלנו, זו גם כן
שתי ידי לך הקדשתי מולדת
שתי ידי - למגל ולמגן
אך תשכח ימיני הבוגדת
אם אשכח את שמאל הירדן
שתי גדות לירדן - זו שלנו, זו גם כן
