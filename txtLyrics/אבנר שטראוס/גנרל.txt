לא, לא, אל תירא, גנרל
משמועה על שלום מאיים
לא מתה חיית המלחמה
קצת שבעה ורק תנמנם
ולא, אל תירה, גנרל
יש טוראי מאומן לתפקיד
אם חס ושלום הוא יפסיד, גנרל
אמור: רק מילאתי תפקיד
כן, אם העולם היה כלב
היית יורה מרחמים
אך לא, אל תירה, גנרל
זה עלול להשאיר פה כתמים
ולא, לא, אל תירה, גנרל
יש טוראי מאומן לתפקיד
אם חס ושלום הוא יפסיד, גנרל
אמור: רק מילאתי תפקיד
אל תירא מחלום, גנרל
המבעת את שנתך וימיך
אין זה אלא חלום ביעותים
אל תירא, אל תפשוט מדיך
ולא, אל תעצב, גנרל
מלחמה עוד אותך תנחם
עוד תעמוד בשערי הגורל, גנרל
בשביל שלום צריך להלחם
