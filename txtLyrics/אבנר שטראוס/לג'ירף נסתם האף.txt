לג'ירף נסתם האף
וכואב לו הגרון
הוא אסף המון חולצות
ותפר לו צווארון
לג'ירף נסתם האף
וכואב לו הגרון
הוא את הצוואר עטף
ושתה תה עם לימון
אז החליט בלי שום היסוס
ניגש ישר אל דוקטור סוס
דוקטור סוס רופא חביב
הציץ בגרון והביט מסביב:
"לפני שאני נותן רפואה
תפתח פה ותגיד אה..."
בדק אותו והסתכל
בדק אותו עם המקל
אך ד"ר סוס הוא מפוזר
והמקל בפנים נשאר
סיים לבדוק וכך אמר:
"איני רואה פה שום דבר,
אפנה אותך אל המומחה - 
אדון אף, אוזן וגרון
קומה שלישית,
חדר שלושים בסוף המסדרון".
לג'ירף נסתם האף
ונתפס לו הצוואר
הוא לקח המון תרופות
שום דבר אז לא עזר
הרופה המדופלם
הביא כסא וגם סולם
בסוף טיפס על הארון
והביט לו בגרון
ידידנו הג'ירף פער
אז פה גדול נורא
הרופא הציץ פנימה
עמוק אל תוך המנהרה
אין אור בקצה המנהרה
ולא רואים פה סוף
הביא משקפת תאטרון
ושוב הביט לו בגרון
"או" אמר "אני רואה
משהו בסוף מונח
תן לי שוב להסתכל,
בסוף אני רואה מקל"
לג'ירף נסתם האף
וכואב לו הגרון
הוא את הצוואר עטף
ושתה תם עם לימון
אנא רק חכה דקה
הנה אני מביא חכה
במקום פתיון אשים מסטיק
ואדוג את מקל הארטיק
הג'ירף אז השתעל
ומגרונו אז המקל
התפרץ כמו טיל ועף 
ולרופא נתקע באף
לרופא נסתם האף
וכואב לו הגרון
לא עזרו לו התרופות
לא עזר הצווארון
