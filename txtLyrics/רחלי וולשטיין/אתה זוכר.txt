אתה זוכר 
זוכרת את הכל מהתחלה
אתה זוכר
היינו ילדים של אהבה
אתה זוכר
שוטטנו בחלום ורק
נגענו שוב ושוב כדי להאמין
אתה זוכר
ריחפנו לעיתים כציפורים
אתה זוכר
מילאנו את חיינו בשירים
ויום אחד
לקחת את ידי בתוך ידך
אמרת מקודשת רק לך
חשבתי
כמה אהבה יש בעולם הזה
אתה זוכר
מתי הפכת מישהו אחר
אתה זוכר
הטלפון רצה שנתעורר
אתה זוכר
זוכר וגם אף פעם לא תשכח
נשברת בין ידי כואב כל כך
אתה זוכר
ניסינו לאחות את השברים
אתה זוכר
איך על כאב כזה לא מתגברים
אתה זוכר
למדנו על כוחה של אבידה
למדנו עוצמתה של הפרידה
למדנו
כמה כאב יש בעולם הזה
אתה זוכר
בארבע לפנות בוקר זה קרה
אתה זוכר
אל העולם הגיחה בכורה
אתה זוכר
קטנה ושברירית ואפורה
הביטה בעיניה הכחולות
אתה זוכר
את כל החיוכים הראשונים
אתה זוכר
את מה שזה עשה לנו בפנים
אתה זוכר
למדנו על האושר הגדול
ועל הפרח היפה מכל
למדנו
כמה אהבה יש בעולם הזה...
