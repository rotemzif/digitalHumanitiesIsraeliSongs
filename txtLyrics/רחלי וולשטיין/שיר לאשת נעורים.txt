לא הכל הבלים, בתי
לא הכל הבלים, והבל
גם לכסף הפרתי בריתי
גם זריתי ימי להבל
(רק) אחרייך הלכתי, בתי
כצוואר אחרי החבל
כי עדית מטפחתך, בתי
ואמרת לי הבט וראנה
ואדר לא לנשוך פתי
עד שיני מבשרך תקהינה
ואדר לראותך, בתי
עד עיני מראותך תכהינה
והכה החלי בתי
והעוני כסה פנינו
ואומר לחולי ביתי
ולעוני קראתי בננו
ונדל מכלבים בתי
וינוסו כלבים מפנינו
אז עלה הברזל, בתי
והסיר גם ראשי מאלייך
ודבר לא נותר בלתי
עפרי המרדף נעלייך
כי ברזל ישבר בתי
וצמאי לא נשבר אלייך
לא לכח יש קץ בתי
רק לגוף הנשבר כחרס
לא פקדה השמחה ביתי
ותצע אדמה לי ערש
אך ביום בו תגיל בתי
גם תגלנה עיני מארץ
עוד יבוא יום שמחה, בתי
עוד גם לנו בו יד וחבל
וצנחת על אדמת בריתי
ואלי יורידוך בחבל
לא הכל הבלים, בתי
לא הכל הבלים והבל 
