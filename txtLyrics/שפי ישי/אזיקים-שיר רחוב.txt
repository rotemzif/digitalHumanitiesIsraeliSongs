שמו לו אזיקים על היד כי אין אהבה בעולם.
הוא גנב ממטרה
כדי שהשוטרים יבואו ויחפשו אותו
מתחת למיטה ויראו לו
מה זה לגנוב ממטרה כשאין לך אפילו דשא בשבילה.
אין לו גם אב, ואמא שלו היא שורה במחברת של העובדת הסוציאלית.
איזה רגלים לבנות היו לה לסוציאלית
כמו גבינה 9 אחוז שהגישו כל בוקר במוסד,
ואיך היא אמרה לו שהוא מצייר יפה עורב
ובאותו יום הלך לארמני בעיר העתיקה
שיקעקע לו כזה בשריר, כאילו היתה היד שלו
קיר במערה עתיקה.
יופי של כנפים ראו שם
ועינים
וראש הנוטה לשמים שהיו
תקרת חדר המעצר.
