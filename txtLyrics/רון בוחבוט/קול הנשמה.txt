רציתי לכתוב לך שיר מיוחד,
שיר של חדרי חדרים.
שיר שלאורך חיינו יצעד,
ינחם ברגעים אפורים.
רציתי לומר לך אלף מילים,
כמעט נעתקה נשימה...
גם לשקט יש הד לפעמים, 
הטי אוזנך אל הדממה.
זה שיר מיוחד בשבילך,
שיר מליבי אל ליבך.
הסכיתי לקול הנשמה,
הסכימי להיות לי יחידה.
רציתי לשיר לך קשת צלילים,
בקושי מצאתי סולם
אשר יטפס לִקראתך לַגבהים
בזכותם את שונה מכולם.
רציתי לומר לך אלף מילים,
כמעט נעתקה נשימה...
גם לשקט יש הד לפעמים, 
הטי אוזנך אל הדממה.
זה שיר מיוחד בשבילך...
