זה היה ערב קיץ, אחד מיני רבים 
עליזה ומנחם, בכורסאות שוקעים 
הילדים הלכו לישון ושאונם פסק 
שעון שעל הקיר דופק טיק טאק 
זה היה ערב קיץ מחניק ומדבק 
עליזה במסך בוהה מנחם שותק 
והיא אוזנה קרויה אל פרשננו המברבר 
מעל ראשם בעצב גונח מאורר 
מנחם, אל תראו אותו ככה שפל-ברך ודהוי 
עמוק בלבב פנימה יש משהו לא שפוי 
בשיפולי הבטן יש איזה שד שמתרוצץ 
בלי התראה מוקדמת מנחם מתפוצץ 
עליזה, עליזה 
אולי כבר תסגרי ת'טלוויזיה 
עליזה, עליזה 
הו, מה נהיה איתנו יא עז'יז'ה 
את בכלל לא מסתקרנת 
לא מבררת מי אני 
אפילו לא שמת לב 
שנעשיתי רוחני 
עליזה מה יום מיומיים מפנה את מבטה 
צווחה נפלטה מפיה נרתעה בבעתה 
מה קרה לו, למנחם הבארד הדובון 
שתי עיניו המיימיות זורחות בשיגעון 
שפתותיו כת תפוחים קווצותיו תלתלים שחורות 
כת מלאכים מעל ראשו מנגנים בכינורות 
קפאה האומללה רק ליבה בה מנתר 
איך מובן מאליו שלה הפך לאיש אחר 
מנחם חף מכל שקר שלף מאי שם אקדח 
כיווץ את העיניים ופיצץ את המסך 
והיא המוכשפת באחת, נתעוררה 
רצה למרפסת צעקה בקול נורא 
מנחם, מנחם 
מה עשית לי השם ירחם 
מנחם, מנחם 
אל תתקרב אני ממאנת להינחם 
על פגיעה כה מרושעת לא אסלח ולא אמחל 
שמטה גופה העלובה, צנחה אל החלל 
זה היה ערב קיץ אחד מיני רבים 
עליזה מתעוררת משפשפת ת'פנים 
לאן פרחו המלאכים איה הכינורות 
מנחם לצידה מטיב ליבו בנחירות 
זה היה ערב קיץ מסעיר ומעורר 
עליזה מגיסה ליבה במנחם הנוחר 
כן, היא אוזנה קרויה אל שחקננו המחלטר 
מעל ראשם בעצב גונח מאורר
