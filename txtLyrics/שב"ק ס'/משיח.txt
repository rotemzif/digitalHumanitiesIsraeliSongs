מה נעשה כשמשיח יבוא?
איפה נתחבא כשמשיח יבוא?
הנה הוא מגיע, בדיוק כמו שהבטיח,
עומד בשער העיר, כולו לבן, זה משיח!
עוצר את החמור, מושך באף, אולי מריח?
מסתובב ודוהר בחזרה כי מסריח.
לא מצא צדיק בשום מנוע חיפוש,
לא בספייס, לא בפייס, לא בגוגל פלוס.
למי הוא לא סימס? את מי הוא לא חיפש? 
גם בג'י פי אס לא קרה לו נס.
עוד לא נכנס – איזה באאס.. כבר קיבל קנס,
החמור לא עצר ברמזור ונדרס. 
תפסו אותו לחקירה, משטרת הגירה,
פוצצו אותו מכות בתא, הוא לא מפסיק לבכות. 
אז מה נעשה כשמשיח יבוא?
איפה נתחבא כשמשיח יבוא?
מהתקרית במעצר הוא נהיה קצת ממורמר,
נכנס לדפוק ת'ראש בבר, ולמוזגת אמר: 
"המקום הזה קשה, אני מבין את משה
שקיבל מהזקן פס, ולארץ לא נכנס. 
דופקים אותך ברחוב, בעמלה, באבט"ש, 
לא חלב, לא דבש, פה כולם אוכלים קש.
זה לא מקום למשיח, זה ניסוי שלא הצליח, 
בדיוק כמו בסדום זה ייגמר - אני מבטיח!"
הברמנית צחקה "אתה צודק, הכל נכון..."
הוסיפה לו שרות וניפחה את החשבון.
משיח התחרפן:
"מה?! זה הקש האחרון!" 
אמר שלום... ולחץ על הכפתור האדום. 
אז מה נעשה כשמשיח יבוא?
איפה נתחבא כשמשיח יבוא?
אם הגיהנום קיים נפגש כולנו שם-
הרמטכ"ל והטוראי – יהודי, פלסטינאי.
אם הגיהנום קיים נפגש כולנו שם- 
כל אויבי, כל ידידיי - אל נא תדאגו, אחיי. 
אם הגיהנום קיים נפגש כולנו שם- 
הנשיא והאסיר יתבשלו באותו סיר. 
אם הגיהנום קיים נפגש כולנו שם- 
הטייקון והאיכר, התפרן וכבוד השר.
אם הגיהנום קיים נפגש כולנו שם- 
אחד את השני נדפוק, השטן נקרע מצחוק. 
אם הגיהנום קיים נפגש כולנו שם- 
אין בגן עדן אף אחד, אלוהים יושב לבד...
