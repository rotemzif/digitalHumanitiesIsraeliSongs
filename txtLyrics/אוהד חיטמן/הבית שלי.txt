זה הבית שלי שעכשיו מצלם 
את הקיץ הזה שכולו עננים 
הוא פוקח עיניו וחורק את שיניו 
ורואה באבק שוב פנים מישתנים
זה הבית שלי שעכשיו מהרהר 
על השקט ההוא מול החול שבים 
שמש יולי טובה ושעות של שלווה 
והקסם החי בין אדם ואדם 
רעמים בשרב רועדים בי עכשיו 
והלב משנן שוב את כל הכללים 
כוכב הצפון מכסה את פניו
אבל לא את הבית שלי 
זה הבית שלי שעכשיו מחבק
ונושם את הזמן בנשימות של תקווה 
זה הבית החם שאותי מנחם 
מלטף ושוטף ועוטף אהבה 
זה הבית שלי שעדיין חולם 
גם אם זוהי עכשיו עוד עונה משונה 
ורוחות הצפון ורוחות הדרום
לא יגעו לו עכשיו בחלום היונה 
