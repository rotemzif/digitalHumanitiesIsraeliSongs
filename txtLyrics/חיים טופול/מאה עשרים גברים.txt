הרם הראש! ישר את הכובע! 
הטור כולו עומד על הגובה 
מאה עשרים לובשי מדים 
אתמול היו עוד ילדים 
וראו איך הפכו הם בין יום לגברים 
מאה עשרים 
עברו לדום! הניפו הדגל! 
קדימה צעד! הרם את הרגל! 
מאה עשרים בסך הולכים 
אתמול הם עוד קטפו פרחים
וראו איך הפכו הם בין יום לגברים 
מאה עשרים 
הגוף זקוף! היד על הנשק!
מצעד אחיד! פלוגה מגובשת!
מאה עשרים נושאי רובים 
אתמול היו עוד שובבים 
וראו איך הפכו הם בין יום לגברים 
מאה עשרים 
תותח מרעים האש מתלקחת 
פגז שורק מעל ההר בלי פחד 
מאה עשרים יוצאים לקרב
אתמול הם עוד שתו חלב
וראו איך הפכו הם בין יום לגברים 
מאה עשרים 
תם יום הקרב האש מהבהבת 
ענן עשן הרוח נושבת 
מאה עשרים חוזרים מקרב
דרכה רגלם בדם הרב 
וראו איך הפכו הם בין יום לגברים 
מאה עשרים 
חבל שהפכו הם בין יום לגברים 
מאה עשרים
