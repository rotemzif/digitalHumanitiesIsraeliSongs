על חוף הים 
על קו קשתות הקצף הנרשם 
לאור היום 
לפני ימים 
ראיתי איש מוטל 
ופסע מים על גבו 
ועל פניו. 
וילד הבונה ארמון מחול 
על גבול הים 
המלחך את קירותיו. 
ועלמות עוברות בבגד ים 
וכתב העקבות נרשם 
על חול רטוב 
וכתב העקבות 
נמחק במי-ים. 
אחר שעות הקיץ הגבר הנרדם 
נטל את בנו 
הלכו מזרחה לאטם. 
מעל ראשי העלמות 
השמש מלחימה שמים-ים 
לבשו שמלות 
חזרו מלאות משמש ומים. 
ולא עבר זמן רב 
ונשארו הערב והים 
ואיש אשר נותר 
עד מלוא הלילה על הים.
