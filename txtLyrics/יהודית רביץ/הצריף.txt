אתמול עברתי במכונית ליד ביתך 
וראיתי שהשביל עודנו שם
וחשבתי צנופה ככה במכונית
שאיש לא הלך איתי כמו שהלכת איתי אז
בשביל הזה המוביל לצריף
שבו לראשונה עישנתי ושתיתי 
ואיבדתי (לא בצער) את בתולי 
בתוך הפיציקאטו של פגאניני
מפטיפון שיכול היה להחליף בעצמו עשרה תקליטים 
ושאיש לא מרח לי כמוך אבוקדו על לחם לבן
זורה עליו לכבוד המתיקות שלי
פפריקה אדומה, פפריקה אדומה
אתמול עברתי במכונית ליד ביתך 
וראיתי שהצריף עודנו שם
וחשבתי צנופה ככה במכונית
שאיש לא אהב אותי כמו שאהבת אותי אז
