אין מקום עגום כמו טיילת של ים
בערב גשום ואין עזוב כאדם
היושב במכוניתו לבד בערב כזה
ואין היא יודעת מה הביא אותה לשם
מול הים, בטיילת ריקה מאדם.
בדרכה הביתה, כהרגלה,
אחרי העבודה לפנות ערב
סטתה לפתע ממסלולה
ומצאה עצמה עוצרת
מול הים, בטיילת ריקה מאדם.
היא משתוקקת לסיגריה אסורה
אבל יודעת כי נגמלה מזמן
מול הים בטיילת ריקה מאדם
גשם נופל על השמשה הקדמית
אבל היא אינה מפעילה מגבים
ואורות חדרי המלון שממול
נשברים לאלפי כוכבים
מול הים, בטיילת ריקה מאדם
