ציפור הנדודים
ציפור המגדים
את מסע הזמן הזה עוצרת למנוחה
היא נושמת אור חדש
בושם משכר ודבש
ולוגמת פרי של גפן לברכה.
כי כמו ההלך השיכור
אני היא הציפור
שליום אחד מוצאת לה את המלוכה
ציפור התהומות
ציפור החלומות
את כנפיה הפצועות הפורשת אל האור
אל האופק הבהיר
אל האבן שבקיר
אל הארץ בין הפרת והיאור
כי במסע אל המסתור
אני היא הציפור
שתמיד נוסקת בין החול והכחול
ציפור של לא איכפת
ציפור של יום שבת
מפריחה את כל קסמיו של הניגון הטוב
ושורקת מנגינה
כמו אוספת אל קינה
את הזמר שיודע לאהוב
כי בין הקשת לכינור
אני היא הציפור
ששיריה התחרזו לפלא של מזמור.
