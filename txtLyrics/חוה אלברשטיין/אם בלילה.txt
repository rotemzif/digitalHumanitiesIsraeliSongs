אם בלילה עולים הדברים אפלים
בבוקר יהיו השמיים כחולים
והעשב יהיה ריחני וירוק
כמו הושקה בכאב החותר העמוק
ומסמן את פני בין פנים אחרות
הקמות אל יומן נחרצות וברורות
והיום לקראתן מצלצל וזוהר
ואולי רק אותי הבהיר מסנוור
ואופף עד אובדן נשימה כי בהיר
משקף כמו ראי ושקוף כמו אויר
ומוחה סימנים ופורע כיוון
ושווי המשקל ומידת האיזון
של בוקר נבלע במראות וקולות
ואני לדרכי ברגלים כושלות.
