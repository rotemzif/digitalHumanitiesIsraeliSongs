בן המלך הצעיר 
היה מכור לרוק'נרול, 
אבל לשיר ולנגן 
הוא לא היה יכול. 
לא היה לו חוש קצב, 
לא הייתה לו שמיעה, 
לבן המלך הצעיר 
הייתה פשוט בעיה. 
יום בהיר אחד הגיעו 
לביקור בארמון 
שני נוכלים שהודיעו: 
יש פתרון! 
בן המלך הזמין אותם 
מיד לפגישה, 
הם הציגו בפניו: 
גיטרה חדישה. 
גיטרה משובחת, 
המילה האחרונה, 
זה הצליל הכי הכי 
הכי באופנה. 
גיטרה מצוינת 
ללא מיתרים, 
שמנגנת מעצמה 
צלילים נהדרים. 
את הצלילים האלה 
לא כולם שומעים. 
הצלילים מיועדים 
לאנשים חכמים. 
טיפש מוחלט 
לא ישמע דבר. 
הגיטרה הזאת 
היא ממש אוצר. 
בן המלך היה 
יושב ומנגן שעות, 
וכל המשרתים, 
וכל המשרתות, 
עמדו והקשיבו 
לשתיקה העמוקה, 
וכולם ציינו 
שזאת פשוט צעקה. 
השמועה התפשטה 
כמו אש בשדה קוצים, 
תוך שבוע הוקם 
מועדון מעריצים. 
המבקרים נשבעו 
כל אחד לפי התור: 
גיטריסט זמר כזה, 
נולד אחד בדור! 
את הצלילים האלה... 
בשיר השני 
כבר הדליקו נרות, 
ושתקו את השיר 
בעיניים דומעות. 
רק סדרן זקן אחד 
שעמד במעבר, 
צעק פתאום: 
אני לא שומע שום דבר! 
"תסתום ת'פה יא סבא!" 
התנפלו עליו. 
"תעוף מפה סנילי!" 
צעקו עליו, 
והוא ניסה להצטדק: 
"זאת כנראה טעות!" 
אבל שומרי הראש 
סילקו אותו משם באלימות. 
את הצלילים האלה... 
את הצלילים האלה 
לא כולם שומעים. 
הצלילים מיועדים 
לצעירים חכמים. 
טיפש מוחלט 
לא ישמע דבר. 
תשמע, יא סבא, 
זמנך עבר!
