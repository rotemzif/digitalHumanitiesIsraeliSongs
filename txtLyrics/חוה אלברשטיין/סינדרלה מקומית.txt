אומרים לי שנולדנו
בתבנית קטנה מדי
אם נחרדנו או מרדנו
יסלחו לנו ודאי
ואומרים לי שנועדנו
להבין כמה פרטים
אם חששנו לא נטשנו
את מגרש המשחקים
ונדמה לי
בכל מה שאומרים
ישנו אבק תבונה
ישנו אבק תבונה
כך נדמה לי
משום מה
ואומרים הלא שכר אין
לעוסקים בניחושים
והחלומות רובם הם
חלומות משומשים
יש כמה פרוסות של נחת
בטרחה היומיומית
בסביבה שלי פורחת
סינדרלה מקומית
ונדמה לה
שהפרוזדור מושך
מוליך אל ארמונה
כך נדמה לה
משום מה
ההיסטוריה משוחקת
מה יועיל להסתגר
לעתים היא מצטחקת
למרבים להתגנדר
ההיסטוריה משוחקת
נו מה עושים עכשיו
מבקשים שנה של שקט
וטורחים להתבגר
יש כמה פרוסות של נחת
יש כמה כלים שבורים
אחדים ששים לקחת
והיתר מתמסרים
יש כמה פרוסות של נחת
נו מה אומרים עכשיו
מצרפים הכל ביחד
ועושים מזה שירים
ונדמה לי
שכל מה שנרמז
הולך ומתחיה
כך נדמה לי שיהיה
