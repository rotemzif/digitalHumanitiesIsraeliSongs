וורה מבוקרשט
ירדה לישראל לשבור שבר
באמצעות מאגרי אנוש
בע"מ מצאה עבודה
בת לוויה לקשישה
עוזרת, מבשלת, מנקה.
תמורת שכר צנוע,
מזון בסיסי וחדר
ושתי מילים בעברית:
"יהיה בסדר"
וורה מבוקרשט
ירדה לישראל לשבור שבר
בלי זכויות בלי חוזה
עם שתי מילים בעברית
יהיה בסדר
שנתיים תמימות
ימים כלילות
מכבדת את גבירתה
עושה כמצוותה
שנתיים תמימות
ימים כלילות
עד שמתה פתאום
הזקנה במיטתה.
וורה מבוקרשט
ירדה לישראל לשבור שבר
באמצעות מאגרי אנוש
בע"מ מצאה עבודה
בלי קרוב ורע בסביבתה
וורה לא יודעת מה
לעשות בגופתה
מתפללת עליה על פי דתה
מתפללת עליה בשפתה.
שכן שומר מסורת בא לעזרתה
"יהיה בסדר", מוכן להנחותה,
וורה לומדת כללים של יהדות
וורה לומדת מנהגי אבלות
מנהגי 'קבורה' ו'אבל' ו'שבעה'
מכסה מראות, יושבת על הרצפה
חולצת נעליה, קורעת חולצתה,
"יהיה בסדר", עונה - לשואלים  על עתידה.
