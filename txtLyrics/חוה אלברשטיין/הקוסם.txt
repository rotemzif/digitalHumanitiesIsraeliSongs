האולם מפוצץ אף אחד לא נושם
עוד דקה עוד מעט הקהל מזמזם
הם יראו את האיש החלום יתגשם
האיש המכונה בפשטות - הקוסם
הוא עושה נפלאות הוא מטריף הוא סוחף
הוא שילוב של קוסם מהפנט ומכשף
ואת כל הקסמים הוא שומר לעצמו
אף אחד לא מבין מהו סוד עצמתו.
הוא בונה ת'מופע בהרבה מחשבה
הפתיחה היא צפויה ופשוטה ביותר
שפנים מהכובע פרחים ממקל
יונה ממריאה לקהל הצוהל.
יונה לבנה עם סרט אדום
כתוב על סרט יונת השלום
ובלי כל הכנה התמונה משתנה
אין זכר ואין שום סימן ליונה.
לא חשוב הקסם העיקר הסגנון
המגע הנותן לקהל ביטחון
שהאיש יודע מה הוא עושה
אין סיכוי שימעד אין סיכוי שישגה.
לפעמים הוא מזמין את אשתו לבמה
לתרגיל מסוכן ועוצר נשימה
הוא קושר את עיניו במטפחת שחורה
ומתחיל להשליך סכינים לעברה.
היא סומכת עליו הקהל מתרגש
היא תלך אחריו בסופה ובאש
זה סימן שהאיש הוא חזק ואמין
הנשים מבינות לנשים יש חושים.
הוא צועק לקהל - מה השעה - ומחייך
הוא יודע שאין אף שעון שהולך
הוא עצר את הזמן מעכשיו כל היום
הזמן ידשדש באותו המקום.
הוא מכופף ברזלים הוא קורא מחשבות
מגלה חפצים מעלים ראיות
הקהל מתמוגג לא יכול להיות
אבל מה לעשות העובדות מדברות.
כשהקסם נכשל הוא גוער בקהל
וצועק האוויר באולם הוא מורעל
איך אפשר להמשיך ולקיים הופעה
בלי אמון הדדי בלי שיתוף פעולה.
בקהל המבוהל לוחשים זה לזה
נקווה שהלילה הוא לא ינסה
את הטריק שנחשב לנועז מכולם
זה הקטע שבו הקהל נעלם.
הוא הופך אש למים ומים לאש
הוא הופך יש לאין ואין ליש
ואת כל הקסמים הוא שומר לעצמו
אף אחד לא מבין מהו סוד עוצמתו.
הוא הופך אש למים ומים לאש
הוא הופך יש לאין ואין ליש
הוא עושה נפלאות ומטריף הוא סוחף
הוא שילוב של קוסם מהפנט ומכשף.
לעצום ת'עיניים לספור עד שניים
והנה אנחנו בימי הביניים
לעצום ת'עיניים לספור עד שניים
והנה אנחנו יוצאים ממצרים
לעצום עיניים לספור עד שניים
ורוח אלוהים מרחפת על פני המים.
האולם מתרוקן הקהל מסוחרר
אין ספק הם יבואו לכאן גם מחר
איזה איש אין לו פחד ואין לו שום גבול
יש לו בטח עוד אלף קסמים בשרוול
