כבר כל הילדים שוכבים
וכבר זורחים הכוכבים
וכבר מזמן, מזמן כבו הפנסים
אז מה עושות הרכבות על הפסים?
ודאי אסור להן לרוץ
בחושך שכזה בחוץ
ודאי אסור להן לצפור בצופרים
אז מה עושים, אז מה עושים הקטרים?
מזמן אמרו לי לילה טוב
אף ילד לא הולך ברחוב
בתחנות כבר לא מוכרים שום כרטיסים
אז מה עושים הגלגלים על הפסים?
זה אי אפשר שהם שוכבים
לישון כמו ילדים טובים
אז אם אסור להם לדפוק על הפסים
מה הם עושים, מה הם עושים, מה הם עושים?
אני כבר ילד די גדול
אני מבין כמעט הכל
אז בלילות כשהילדים כבר לא נוסעים
אז מה עושות הרכבות על הפסים?
הקטרים והנוסעים
הגלגלים והפסים
וגם האיש המנקב שם כרטיסים
מה הם עושים, מה הם עושים, מה הם עושים?
