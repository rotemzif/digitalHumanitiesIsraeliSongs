זקן עברי מה יש לו בחייו?
יש לו רב. יש לו כל צרכיו
שסידרו לו ילדיו.
פיליפינית יושבת עמו בגינה
מאזינה בפנים חתומות
לתלונות שאיננה מבינה.
בולגרייה טורחת במטבחו
על תבשילים זרים
שאינם ערבים לחכו.
זקן עברי מה יש לו בחייו?
יש לו רב. יש לו כל צרכיו
שסידרו לו ילדיו.
אפריקאי גאוותן מנקה
בלי חשק את ביתו,
קולומביאנית אחראית
על ניקיון גופו ומיטתו,
פולנייה שומרת את שנתו.
זקן עברי מה יש לו בחייו?...
סיני טוב-ידיים עומד לרשותו
כל אימת שמתקלקל דבר,
נסדק או נשבר בביתו.
זקן עברי מה יש לו בחייו? 
יש לו כל מה שקנו לו ילדיו.
וכשהוא על ערש-דווי
סועדים אותו תמורת שכר
והוא כזר שמת בניכר.
