זה לא כדאי, אופליה, זה לא כדאי
הנחל הוא עמוק - מימיו קרים מדי
את עלולה ליפול מראש ענף גבוה
ואם לא תשמרי את עלולה לטבוע
וזה לא כדאי, זה לא כדאי אופליה
לא כדאי
אם נסיכך נפלא - יש נפלאים ממנו
נהדרי קומה ואצילי קלסתר
אם שערו זהוב - יש זהובים ממנו
ויש שחורי תלתל יפים יותר
אם לבבך שבור וגורלך אכזר
אם נסיכך אותך שולח למנזר
ישנם רבים שאת יפה בעיניהם -
מה יש באהובך אשר איננו בהם!
זה לא כדאי, אופליה, זה לא כדאי...
הניחי לנסיך: נסיך יהא למלך
והמלכים סופם להרצח
אימרי עלמה על מה את מתאבלת
הן תאבדי אותו בין כך וכך
עוד זאת אומר לך בתמים ובאמת:
טוב הסיס החי מן הנסיך המת
נסיך מתוק, נסיך יקר... נסיך נבזה!
לשלוף אותו כמו סכין מן החזה!
זה לא כדאי אופליה, זה לא כדאי
הנחל הוא עמוק - ואת יפה מדי
והוא לים יסחף אותך ואת פרחייך
ואת אהבתך - ואת חייך -
וזה לא כדאי, זה לא כדאי אופליה
לא כדאי
