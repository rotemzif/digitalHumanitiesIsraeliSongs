בחורף ניו יורקי רצחני,
חסר בית חסר כל
לא מזון מחפש
לא מטבעות מבקש
חום הוא מקושש.
בחוצות הקפואים
צייד עירוני בודד
בחוצות הקפואים
נודד מתנודד.
בין פתחי האוורור
של הרכבת התחתית
צד עודפי חום
אדים לבנים כפוך
בהם יתכסה בלילה.
בקיץ ניו יורקי כבשני
חסר בית חסר צל
לא מזון מבקש
לא סיגריה דורש
צל הוא מחפש.
בין גורדי השחקים
צייד עירוני בודד
בין גורדי השחקים
נודד מתנודד.
בפתחים של מלונות
ממוזגים עומד
אורב לעודפי קור
כנשימה דולפת
לרגע מצננת 
וחולפת
