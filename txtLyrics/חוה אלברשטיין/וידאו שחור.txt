צילמת וידאו בעקבות ישו:
את הירדן שבמימיו רחץ,
את הכינרת שחצה בהליכה,
את ההר שממנו קפץ.
את דרשת האפיפיור,
שזכית לשמוע.
את הכיכר שבה רבין
נרצח והונצח.
את יפו העתיקה לעת שקיעה,
עם החתנים והכלות.
את חוף הדולפינאריום,
שעליו הקולומביאנים,
מתופפים ורוקדים עד כלות,
את משחקי הקופה אמריקנה
שמאלתרים החברים בלילות.
צילמת וידאו בעקבות ישו...
צילמת את הכומר שלך,
נושא דרשה לבני קהילתו,
ואת התינוק החדש שנולד,
לחברך לחדר ואת אישתו.
ואת בעל הבית הנדיב,
שאת דירתו בצפון תל אביב,
אתה מנקה, שנתן לך במתנה,
את מצלמת הוידאו הקטנה.
צילמת וידאו בעקבות ישו...
אבל לא צילמת אותך ואת חייך,
כדי לא לצער את יקירך.
להם אתה שולח קלטת וידאו זו,
וכל חסכונותיך.
