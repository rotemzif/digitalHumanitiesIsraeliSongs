הרי הגעש מתפרצים,
קוברים שדות, קוברים עצים.
ורעידות האדמה,
יוצרות אגם בלב שממה.
הטבע מספר הכול,
אינך צריך כמעט לשאול.
ורק מר רוזנברג תמיד,
צריך לקום ולהעיד.
אולי הכל בדימיונך,
מר רוזנברג, תן הוכחה -
איפה יש סדק בקליפה,
איפה יש כתם חריכה.
איפה נוצר מדבר חדש,
איפה יש נחל שיבש.
גם באסון יש היגיון,
מר רוזנברג - הייה נבון.
כשהר נופל ומתפורר,
קוראים לזה אסון נורא,
אך כשאדם הורג אחר,
זה לא אסון - זאת מלחמה.
ומלחמה היא תופעה,
שכיחה כמו חורף או אביב.
מחזור קבוע בעולם,
לכן הטבע לא מגיב.
מר רוזנברג, עכשיו תורך,
תוכיח שדבר מה קרה.
הצלקות בנשמתך,
הן בעיה פרטית שלך.
כי כאן על פני האדמה,
אין זכר, כלום לא השתנה.
ורק מר רוזנברג תמיד,
צריך לקום ולהעיד.
קראתי בעיתון אתמול,
יגנו על עוף הקונדור.
נותרה ציפור אחת בלבד,
המין כולו מזמן נכחד.
אוי, אילו היית, רוזנברג,
מין עוף קונדור נדיר כזה,
היו שומרים עליך גם,
שתישאר פה עד עולם.
אומרים, הטבע מסודר,
דבר מה נחרב, דבר מה נוצר.
תמיד אחרי האסונות,
יש שינויים על המפות.
הטבע מספר הכל,
אינך צריך בכלל לשאול.
ורק מר רוזנברג תמיד,
צריך לקום ולהעיד.
