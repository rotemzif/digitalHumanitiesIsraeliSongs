קול מן ההרים
התשמע, אמור לי
קול מן ההרים
ומעברים
הקולות לי מספרים.
מישהו השאיר
את החלון פתוח
מישהו הסגיר
מקום כמעט בטוח
מישהו הכיר
בחריקת הרוח
קול קורא ממרחקים.
רעד בזגוגית
מטוס חורש רקיע
מישהו נפרד
ומישהו מגיע
מישהו בצד
אהבתו מביע
וקולו אומר שמחה.
קול ממדרונים
התשמע אמור לי
קול ממדרונים
זה לזה עונים
צלצולי פעמונים.
מי שמאזין
ישמע קולות בלי הרף
ברזי רזים
או מוזיקה סוערת
מי שמאזין
גם בליבו עוברת
מקהלת קולות רבים.
אוי לבי, לבי
האבן מתגלגלת
הד ובנות הדים
משק כנפי התכלת
בואה ידידי
עכשיו נפשי שואלת
את קולך היחידי.
