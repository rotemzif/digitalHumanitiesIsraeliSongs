רק אתמול היתה
בת בית בפאב הזה
ליהגה בקול עם חברותיה,
לגמה אלכוהול
פלירטטה בעיניה
על ימין ושמאל
הפגינה את עלומיה
בבגדים צמודים
הלילה פסעה פנימה
בצעדים מדודים
תחת פאה הסתירה
את תלתליה המדודים
תחת בגדים כבדים
את חמוקיה
עברה בין השולחנות
בעיניים מושפלות
כדי למכור לחברותיה משכבר
"תהילים קטנים".
אחת צהלה לקראתה ושאלה:
"היי, מזל, מה הקטע שלך?"
"צריך לחזק את עם ישראל,"
אמרה בקול חלוש.
"והכסף לצדקה." הצטדקה
וישבה עימן דקה
מתקשה לעזוב את האווירה המופקרת
המוכרת, המשכרת
אבל במהרה קמה ללכת
כי עכשיו היא אחרת
"היי מזל, מה הקטע שלך?".
