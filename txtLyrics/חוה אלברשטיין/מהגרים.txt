הם נוסעים בעקבות החום,
הם נוסעים בעקבות מכתב,
הם בורחים מאימת בצורת או רעב.
הם בורחים משנאת חנם,
לפעמים מגרשים אותם.
הם חושבים, מה שאין לי פה
יהיה לי שם.
מהגרים, מהגרים...
שוב שיירות יוצאות לדרך,
החרדה בעיניים.
חוצים ימים וגבולות,
מי מלווה אותם בדרך -
הציפורים שבשמיים,
הכוכבים בלילות.
הם חולמים בשפה אחת
מדברים בשפה שנייה
הילדים מביאים הבייתה עוד שפה.
הם נוסעים בעקבות הבן,
והבן בעקבות האב.
הם כמו חלזונות נושאים
ביתם על גב.
מהגרים, מהגרים...
שוב שיירות יוצאות לדרך,
החרדה בעיניים
הולכים ימים ולילות.
מי מלווה אותם בדרך -
שירים על דם ועל יין,
ומנגינות עצובות.
הם בורחים מקדרות הסתיו,
הם נושאים תינוקות על גב,
הם הולכים בעקבות
חלום חדש עכשיו.
את גן עדן איבדו מזמן,
עץ הדעת בלבל אותם,
ומאז הם בדרך מחפשים את הגן
