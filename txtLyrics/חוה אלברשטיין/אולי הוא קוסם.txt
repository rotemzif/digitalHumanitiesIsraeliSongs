מזמן לא גרים בצריף העזוב,
בצריף הרחוק מהכביש.
מזמן לא גרים בצריף העזוב,
פתאם ראיתי שם איש.
אולי הוא קוסם ואולי מכשף?
אולי הוא עושה נפלאות?
אולי הוא נודד ואולי הוא שודד?
מה הוא יכול להיות?
אולי הוא צדיק ואולי הוא נביא?
אולי הוא מגיד עתידות.
אולי הוא סופר ואולי הוא רופא?
אולי מספר אגדות?
אולי הוא גמד מאד מלומד,
אולי הוא חוקר כוכבים?
בודק עם משקפת, אולי מכושפת,
באיזו שעה הם כבים?
אולי הוא נזיר ואולי הוא אביר?
אולי הוא אוסף פטריות?
אולי הוא צייר ואולי הוא תייר?
מה הוא יכול להיות?
אולי הוא שוטר ואולי הוא חוקר?
אולי הוא בכלל רב-חובל?
אולי, מי יודע, דוקא איש-צפרדע,
צולל וצולל וצולל.
אולי הוא אסיר ואולי הוא נסיך?
אולי הוא אביר מכושף?
אולי הוא דהר בלב המדבר
על גב של נמר מאולף?
אולי הוא קיסר, ואולי הוא סתם שר?
אולי מאלף אריות?
אולי הוא ליצן? אולי הוא שטן?
מה הוא יכול להיות?
