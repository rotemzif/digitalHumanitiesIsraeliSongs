הנה העצים במלמול עליהם.
הנה האוויר הסחרחר מגובה. 
אינני רוצה לכתוב אליהם.
רוצה בלבם לנגוע. 
לשאת פת במלח ומים בדלי
ועת הדרכים ילבינו 
צידה להביא לאחיי הגדולים,
לאור ולרוחב בשדות אבינו.
נשבעתי, עיניי, כי נשוב ונראנה,
כי נוסיף לקולה לתמוה.
ישנן יפות יותר ממנה,
אך אין יפה כמוה.
בעבור הברק את עציו להכיר,
הוארו במראות 
כוחה וצלצולה - -
רציתי כי תחשוב שאני בהיר
וידיי טהורות ודעתי צלולה.
רציתי לה לומר שאני מין גדי
ומגע אצבעה בצמרי הצית חג,
בענן-מרחקים של פסיעה מנגדי 
שתפשיל צווארה ותצחק ותצחק - -
ובחוץ,
השדרות, 
בנשימה נטולה,
מלאו אושר, טפחו, ביקשו סעד.
והסתיו, והסתיו נשא שיר ותהילה 
לעירו הלובשת סער.
