מה לך ילדה? אני פוסע לי עם רוח של סתיו,
לך אהובה זה שיר מזמור טווים לו גם עלעליו,
בשלל צבעים ססגוניים של מחרוזות וענקים,
נשקה הרוח לברושים והשריקות מול התריסים.
חלף הסתיו אל מול ענן, הגשם אל שדות דגן
קצרה רגלי בוער ליבי ואנוכי עודני כאן.
מה לך ילדה? אנדודה לי בחורף שלג פתאום,
רעם ילדה, הרעם שוב הרעים תסגור החלון,
נשטף היום ומתרונן, צריבת שפתיים כה צונן,
יאבד ענן כחל סביב, זה זיו ראשון ענוג אביב.
החורף תם, דממה כוסה, צינת הכפור נמסה,
הרעם שוב הרעים פתאום, יפקח עיני מהחלום...
אביב פריחה מלבלב, מה לך ילדה?
הלילה הזה הוא שלי הוא שלך,
רוח קלה נשבה
ואנוכי לא אדע
אהבה,
לא אדע את נפשי מאהבה.
הנה זה בא, מזהיב טללים, יבשה קמלה החיטה
ושוב זריחה ושוב שקיעה צרובה למים עתה,
כאח בוער חמים בלב, ניצב דומם ומייחל:
לרוח סתיו, לגשם עז, אביב פריחה כמני אז.
הקיץ תם, שוב רוח סתיו, מזמור חדש טווים עליו,
קצרה ידי, בוער ליבי ואנוכי עודני כאן.
אביב פריחה מלבלב...
מה לך ילדה, אני פוסע לי עם רוח של סתיו....
