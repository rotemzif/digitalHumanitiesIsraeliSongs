ארץ האור, הקוצים והמלח  
ארץ הדבש, אהובה מתוקה   
עוד מקשיב לקולך, וליבי עוד הומה לך
לילות ארוכים של שתיקה. 
פעם נגעת בי שמיים של חסד 
פעם ניחמת את נפשי בשרב 
חרותה על ליבי ואיננה נתפסת
לאן את הולכת עכשיו?  
עפו עקבות צעדייך ברוח
מולדת יפה עם חיוך ביישני
לבדי מול חלון פתוח  
פייטן מאוהב גם אני.
שדות ילדותי עמוסי צהריים  
הפליגו הרחק אל שקיעות הזהב 
עוד הולך בדרכים יחפות אחרייך
צמא כמו אל נחל אכזב.   
גם אם תרחיקי נדוד בשבילייך
עיקשת לעד ותמיד ענווה 
לעולם על סיפך, על ליבך, לרגלייך  
אניח שירי אהבה.
עפו עקבות צעדייך ברוח
מולדת יפה עם חיוך ביישני
כל שיריי האילמים קראו לך  
פייטן מאוהב גם אני.  
כל עוד שבים ניגונייך עם ערב 
לפרוט בליבי על מיתר שכבה  
בלחישה שאיננה נגמרת  
אומר לך תמיד אהבה.
