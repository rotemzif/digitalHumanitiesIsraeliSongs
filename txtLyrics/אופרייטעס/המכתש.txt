בין אם מעפר לוקחנו/ בין אם התפתחנו מסב סבו של קינג קונג
משהו בנו/ קרא לנו/ לפרות לרבות/ לכבוש ולרדות
אז נדדנו/ וצדנו/ ליקטנו/ חרשנו/ זרענו/ קצרנו
ניצלנו/ עד תום לא עצרנו/ האצנו בתהליכים שקיצרנו
הגברנו קצב/ ייסדנו משק/ גלגלנו כסף/ וכולם בוכים עדיין
לא קל היום/ לא קל היום בכלל...
נתינים סטטיסטיים/ מזינים גרפים נוסקים/ נסדקים/ מתרסקים
קפיטלסוציאלאנרכיסטים/ משקיעים/ מושקעים/ מרוויחים/ מופסדים
לוויינים מלווים כל תנועה/ ניידות נייחות/
עדשות אדישות מפרות אבטחה
הלאמות מופרטות/ רשויות מרוששות מבטיחות הכנסה
לחוטבי עצים ושואבי מים/ כלכלנים ופוליטיקאים
אזובי קירות/ בעלי דעות/ שוכני קליפות
כולם בוכים עדיין -
לא קל היום/ לא קל היום בכלל....
