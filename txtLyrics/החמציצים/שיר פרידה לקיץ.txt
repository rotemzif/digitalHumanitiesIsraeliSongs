כבר לא האגסים ולא התפוחים
ולא השזיפים ולא אבטיחים
ולא המישמשים
בלירה ושלושים,
וסברס על הקרח
וקח אחד לדרך.
הקיץ הולך לו מחר מחרתיים
מוכרח לוותר -
בינתיים.
כבר לא תריסים סגורים עד ארבע או יותר,
ולא מרק פירות מתוך המקרר,
ולא טיפת חוצפה
לשכב על הרצפה
או בתחתונים בלבד,
לישון על המרבד.
הקיץ הולך לו מחר מחרתיים...
כבר לא מכנס קצר, כבר לא בסנדלים,
כבר לא טיול בשרוולים מקופלים,
ולא כפתור פתוח,
שתכנס הרוח,
מלמעלה ומלמטה...
ולא שמלה של אתא.
הקיץ הולך לו מחר מחרתיים...
כבר לא זמזום של ממטרה מן החצר
ולא כביסה לחה תלויה על הגדר,
ולא שעת פטפוט
מתחת עץ התות
ולהחליף קצת כח
בתוך כסא מרגוע.
הקיץ הולך לו מחר מחרתיים...
