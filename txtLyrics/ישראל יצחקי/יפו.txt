אם תלך ברגל 
או שעות ל"דן" תמתין 
פנה לעץ הדקל, 
מדרום לשכונת פלורנטין. 
יפו, שם את יפו, 
בין ריחות של פלאפל תמצא, 
מה שהיה פה, 
ויש עוד ביפו, 
לכם אספר בקריצה. 
כוכב מרטט, 
בנין מתמוטט, 
כך ערב יורד, 
על יפו. 
אורים פנסים, 
על כבישים עמוסים, 
תורכים ופרסים 
ביפו. 
צריחי מסגדים, 
קהל מתגרדים 
לאללה סוגדים 
ביפו 
עיתון פולני, 
וז'ורנל רומני, 
מוכר יווני, 
ביפו. 
כי עיר זו מכושפת 
קורים בה רק ניסים - 
לא טסה בה רכבת, 
אך ישנם פסים. 
דרכים מתפתלות, 
שבעים לשונות, 
פותחים בקללות 
ביפו. 
ממש תתבלבל, 
היא אחת בתבל, 
מגדל של בבל 
זו יפו. 
על חוף-ים עוגבת, 
ונמל יש בה קטן, 
כך רק כאן יושבת, 
עיר עברית עם תותח רמאדן. 
יפו, אך זוהי יפו 
בה חדש בישן מתערב, 
צחוק בה ודמע, 
ורב בה הצנע, 
אך לב לה ליפו אוהב. 
השוק מתעורר, 
בורח מוכר 
עם בוא השוטר 
ליפו. 
עולות נחירות 
ממלון בלי קירות 
שהן השדרות 
של יפו. 
בכיות מלוא גרון, 
במה על ארון, 
זה התיאטרון 
של יפו. 
רומזים שם אורות 
ורומזות נערות 
שיש מה לראות 
ביפו. 
קולנוע צר כזרת, 
בו שמונים תרגומים, 
שהתחרות עם סרט 
בריצה עורכים. 
אך כמו פה גם שם 
אחד הוא העם, 
עברי כל שפם 
ביפו. 
וכל לב מרעיד, 
זה העם האחיד, 
ששר בעברית 
על יפו.
