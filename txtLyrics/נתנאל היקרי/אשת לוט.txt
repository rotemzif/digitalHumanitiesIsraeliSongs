על שפת ים המלח, אי שם במדבר
ניצבת דומם דמות אישה בחולות
מבט שתי עיניה אפור הוא וקר
הרוח ילחש אשת לוט
אותה לא ראה עוד שום איש בעולם
מלבד צל מדבר ומשב הרוחות,
שנים כה רבות היא ניצבת דומם
אך למה שפתיה תמיד מלוחות?
אשת לוט, אשת לוט, אגדה בחולות
אשת לוט, אשת לוט, אגדה בחולות, אשת לוט.
כשהלך בודד ישוטט במדבר,
היא חיש אל תוכה אל תוכה תתכנס.
דמעה אם תזיל היא האיש רק יאמר
המלח בצוק מתפורר ונמס
אותה לא ראה עוד שום איש בעולם
מלבד צל מדבר ומשב הרוחות
שנים כה רבות היא ניצבת דומם
אך למה שפתיה תמיד מלוחות?
אשת לוט, אשת לוט...
שירנו נולד בין רקיע וים
מושר הוא סביב אש מדורות ברעדה
היכן אשת לוט לא נדע לעולם,
אבל בכל לב תישמר אגדה.
