עזה השמש וחמה
לחוף אגן ים התיכון.
והיא לוהטת אדומה,
שופעת חום מחוף לחוף.
ובגללה כל הפירות
כאן מבשילים יותר מהר.
ובגללה האהבות
שונות מבכל מקום אחר.
יש אהבה שקטה יותר,
קרה יותר, יותר צפונית.
אך אהבה ים תיכונית
היא אהבה ים תיכונית
כי אהבה ים תיכונית
לוהטת כאן כל השנה ‟
לחוף הים, בבוסתנים,
תמיד, תמיד היא באופנה.
ליד הבאר, בקצה הכפר.
אי שם בכרם הנסתר.
בשוק העיר. ויש אומרים
גם בין חומות המנזרים.
יש אהבה שקטה יותר,
יותר זכה וצמחונית.
אך אהבה ים תיכונית
היא אהבה ים תיכונית
כי אהבה ים תיכונית
שופעת יצר - וזיעה.
והיא יוקדת פה תמיד
כמו הקנאה והשנאה.
והיא לוהטת במבוך
ובחשכת הסמטאות.
ויש לה זכרון ארוך,
אך סבלנות קצרה מאוד.
יש אהבה יותר שקטה
יותר צנועה וסבלנית.
אך אהבה ים תיכונית
היא אהבה ים תיכונית
כי אהבה ים תיכונית
כל פעם מחליפה צורות.
היא משתקפת בצביטה
בישבנן של תיירות
ובתנועות עסיסיות
ובנגינה עלי גיטר
ובמבטים מלאי ערגה
לנערות בריאות בשר.
כי משבחים כל נערה
כחושת בשר, כדוגמנית
אבל חולמים כל הלילות
על נערה ים תיכונית
כי כאן לשפת הים התיכון,
נלהב כל גבר מאוהב.
ולאהוב אינו יכול
בלי להפעיל את שתי ידיו.
הוא מדבר על אהבה -
ידיו נעות ומתהפכות.
וכשהוא עם האהובה -
גם אז ידיו אינן נחות.
אולי זה קצת לא מנומס
אולי זה קצת גס והמוני
אך אהבה ים תיכונית
היא אהבה ים תיכונית
אולי זה קצת לא מנומס
ומחוספס והמוני.
אך אהבה ים תיכונית
היא אהבה ים תיכונית...
