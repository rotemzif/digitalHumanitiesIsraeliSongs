הוא נולד בבוקרו של יום סתיו ערפילי
כשנשרו כל עלי העצים בשדרה
ואביו אז אמר בחיוך אוילי:
"תפסנו היום מן מזל כזה רע..."
לאוויר העולם כשיצא לא שכח
למשוך מתוך רחם אימו גם אקדח
וכך מזוין במיטה הוא ישב
ואמר להוריו: "הכיוון מערב!"
בן שלוש ביריה את אימו הוא מחק
מכיוון שמצא שערה במרק,
הוא פנה לאחור בתנועה של גיבור
וניגב את חוטמו הנוזל בסינור,
קפץ על סוס פוני אפור זנב
וצעק לו נלהב: "הכיוון מערב!"
את חג הבר-מצווה הוא ערך במחצבה
במשחק קלפים סוער עם שני אנשי צבא
וכמה בקבוקים בו הפיחו תקווה
שהכל יסתדר כפי שקבע,
אך אבוי, בסיבוב השביעי הוא נתפס
כשניסה להחליף את ה"מלכה" ב"אס",
משום מה נפלטו שם כמה כדורים
אך הוא שוב על הסוס-עד מאה ועשרים.
נשים הוא הכניע ללא מאמץ
ממקסיקו סיטי ועד למפרץ
אך אהב הוא אישה יחידת סגולה
יש אומרים באל פסו קראו לה דלילה.
וערב אחד כשנטלה היא גלולה
החלטה פתאומית בליבה אז גמלה
ולתוך מחסנית אקדוחו הגדולה
שפתון תחבה והפליטה קללה - בכיון מערב!
הוא נקבר בין צרעה לבין אשתאול
ומדורה כבר הדליקו למטה בשאול
והשטן בכבודו אז לבש אוברול
ואפילו ג'ון ווין אז בא במיוחד
ותותח שם ירה עשרים ואחת
וכומר קשיש למנוח ספד:
"איך זה מתים כשבחוץ כה נחמד".
הכיוון מערב. הכיוון מערב...
