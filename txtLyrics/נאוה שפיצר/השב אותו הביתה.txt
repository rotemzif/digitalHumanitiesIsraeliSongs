אֱלֹהִים, אֵל שְמֵי הַחֹרֶף הַכְּבֵדִים וְלֹא מִגֶּשֶם 
אֶלָּא רַק מִתְּפִלּוֹת לֵב הַמְּמָאֵן לְהִתְיָאֵש, 
אִם אָכֵן אַתָּה שוֹמֵעַ אֶת קוֹלָהּ שֶל אֵם נִרְגֶּשֶת 
תֵּן לָנוּ קְרִיאַת-כִּוּוּן וְתֵן סִימָן שֶאַתָּה יֵ ש. 
כִּי אִם יֵש בְּעוֹלַמְךָ עוֹד שְבִיב שֶל צֶדֶק, לוּא רַק חֹפֶן 
וְהָרֶשַע אֶת הַשְּבִיב הַזֶּה עֲדַיִן לֹא כִּבָּה, 
אָז הַבֵּט נָא מִמְּרוֹמֶיךָ אֶל הַנַּעַר שְדוּד-הַחֹפֶש 
שֶאֻמָּה שְלֵמָה נוֹשֵׂאת אֵלָיו אֶת כָּל תִּקְווֹת לִבָּהּ. 
וְאִם אֵל עוֹשֶׂה-נִסִּים אַתָּה – עֲשֵׂה לָנוּ וִיהִי מָה 
אֵיזֶה נֵס קָטָן, פְּרָטִי, שֶהוּא שִׂמְחָה גְדוֹלָה, כְּלָלִית 
וְהָשֵב לָנוּ הַבַּיְתָה, אֶל חֵיקָם שֶל אַבָּא-אִמָּא 
אֶת הַיֶּלֶד שֶל כֻּלָּנוּ, אֶת בִּנְךָ, גִלְעָד שַלִּיט. 
זֶה מַדִּיר שְנָתוֹ שֶל כָּל אֶזְרָח צְמֵא-דְרוֹר הַמַּחֲזִיק לוֹ 
אֶצְבָּעוֹת צְמוּדוֹת לְזֶה אֲשֶר נִשְלַח לִשְׂדוֹת-הַקְּרָב 
כְּמוֹ רֵעָיו, בְּשֵם כֻּלָּנוּ, וְשֶבְּלִי הֶפְסֵק מַבְזִיק לוֹ 
זִכְרוֹנָהּ שֶל חוֹבָתֵנוּ לִפְדּוֹתוֹ מִידֵי שוֹבָיו. 
וְזֶה לֹא יִתֵּן מָנוֹחַ כְּמוֹ הָאֵש הַמְּרַצֶּדֶת 
בְּעֵינֵי אֶחָיו-לַנֶּשֶק שֶאַף פַּעַם לֹא נִכְחַד 
מִלִּבָּם אוֹתוֹ נִיצוֹץ שֶהִבְהוּבוֹ מַזְכִּיר (בְּצֶדֶק!) 
שֶאֶחָד בִּשְבִיל כֻּלָּם כָּאן וְכֻלָּם בִּשְבִיל אֶחָד. 
וְאִם אֵל עוֹשֶׂה-נִסִּים אַתָּה – עֲשֵׂה לָנוּ וִיהִי מָה 
אֵיזֶה נֵס קָטָן, פְּרָטִי, שֶהוּא שִׂמְחָה גְדוֹלָה, כְּלָלִית 
וְהָשֵב לָנוּ הַבַּיְתָה, אֶל חֵיקָם שֶל אַבָּא-אִמָּא 
אֶת הַיֶּלֶד שֶל כֻּלָּנוּ, אֶת בִּנְךָ, גִלְעָד שַלִּיט. 
לֹא, הָאָרֶץ לֹא תִשְקֹט עַד שֶהַבֵּן הַזֶּה שֶלָּנוּ 
יְשֻחְרַר מִסְּגוֹר כִּלְאוֹ אֶל חֵיק אִמּוֹ וּבֵית אָבִיו. 
אֱלֹהֵי פְּדוּיֵי הַשֶּבִי, אֱלֹהֵי תְּפִלּוֹת כֻּלָּנוּ, 
תֵן לָנוּ כִּכְלוֹת הַחֹרֶף אֶת תְּכֶלְתּוֹ שֶל אוֹר אָבִיב. 
כִּי אֵינֶנּוּ חָפְשִיִּים מִן הַחוֹבָה לָתֵת חֵרוּת לוֹ 
כָּל עוֹד הוּא אֵינוֹ חָפְשִי וְכָל עוֹד הוּא אֵינוֹ נוֹשֵם 
אֶת אֲוִיר בֵּיתוֹ שֶלּוֹ שֶעַל לִבּוֹ תָמִיד חָרוּט לוֹ 
נִיחוֹחוֹ, אָז תֵּן סוֹפְסוֹף שֶחֲלוֹמוֹ זֶה יִתְגַּשֵּם. 
אֱלֹהִים שֶבַּשָּמַיִם אוֹ בְּתוֹךְ לִבֵּנוּ פְּנִימָה, 
הַאֲזֵן נָא לִתְפִלַּת כֻּלָּנוּ, עִם אוֹ בְּלִי טַלִּית 
וְהָשֵב לָנוּ הַבַּיְתָה, אֶל חֵיקָם שֶל אַבָּא-אִמָּא 
אֶת הַיֶּלֶד שֶל כֻּלָּנוּ, אֶת בִּנְךָ, גִלְעָד שַלִּיט.
