על גבעה לא הרחק מכביש החוף
חג בשמש עיט
מתחתיו כמו בתוך ציור של נוף
תל שמיר ושית
אור חזק 
ואבק
על עצי הזית
(ועין הלטאה נוצצת)
שביל עפר
קוץ ודרדר
ולפתע בית
(נדמה לי שראיתי כלב)
שתי קומות אבנים וקיר שבור
מכוסה בעשב
קצה חלון מקומר כמו פה פעור
מכאב ועצב
פתח צר
אל חדר זר
שתי פרסות וחרב
(קול צעדים על גג הבית)
עוף טורף 
או עטלף
ויורד הערב
(נדמה לי שראיתי רוח)
צל אל מול עיני חולף
מי זה על ערפי נושף
נדמה לי שזה בית מכושף
אור דועך וגלימת עשן טחוב
את גופי עוטפת
(לו רק היה אפשר לברוח)
אם אצא לעולם כבר לא אשוב
ארץ מכושפת
(שלא נותנת לי מנוח)
לאחור
אל האור
נשמתי נכספת
זה אולי ילל התן
שמשך אותי לכאן
אל תוך הבית שננטש מזמן
(שלא אוכל יותר לשכוח)
לאחור
אל האור
נשמתי נכספת
(לו רק היה אפשר לברוח)
אם אצא
לא אשוב
ארץ מכושפת 
(שלא נותנת לי מנוח)
