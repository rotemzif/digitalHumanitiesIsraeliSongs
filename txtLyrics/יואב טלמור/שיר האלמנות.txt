ישחקו הילדים לפנינו.
ישחקו וימותו עלינו.
ישחקו עד ליום אחרון,
במקרה הטוב יחזרו בארון.
נעמדה בנות על הרציף
עטופות היטב באפודה וצעיף
ננופף עד יעלם אחרון הקרונות
יצאנו נשים – נחזור אלמנות.
יתדפקו אז שרים על דלתנו
בקול רם וחמור יחלקו צערנו
לעינית מצלמה ינגבו את ענינו
באצבעות הטבולות בדם נערינו-
יאמרו לנו: 'היו חזקות,
לבושות שחורים אך נחושות וגאות'.
אז נשיבה להם בפנים חתומות:
צאו לבדכם לשחק בקרבות!
יעמדו בנותיכם על הרציף
עטופות היטב באפודה וצעיף
ינופפו עד יעלם אחרון הקרונות
יצאו ילדות – יחזרו יתומות.
שישחקו השרים לפנינו,
ישחקו וימותו למעננו,
ישחקו ויניחו לנו לישון
עטופות בגברים ולא ביגון.
בנות על הרציף
עטופות היטב באפודה וצעיף
מנופפות עד נעלם אחרון הקרונות
יוצאות נשים – חוזרות אלמנות.
