אנחנו יוצאים לסיור באטלנטיס,
על סיפון הרפסודה הקפטן מוכן.
לא לשכוח להביא מגפיים,
והכי חשוב-
להגיע בזמן.
אין צורך לחשוש – הכל מאורגן על פי תקנות
של משרד התרבות, המדע והספורט
והמועצה הארצית למניעת תאונות.
אפשר לשמוח
בכל הכוח
לעשות גלגולים באויר
להרגיש איך ביחד מגרשים את הפחד
לבלוע צפרדע ולפצוח בשיר
(מוכרחים להיות שמח. מוכרחים).
אנחנו יוצאים לסיור באטלנטיס-
קחו מטריות, יהיה קצת רטוב
והביאו גם שק מלא מצברוח
מהגבעות החומות אל הים הצהוב.
בתכנית-
כל הערב נשיר ונחליף חוויות
ויהיו גם פרחים ומופע שקופיות
כולם ילבשו חג בחולצות לבנות
ובמשך דקה נתאפק לא לצחוק.
ועכשיו-
כולם לשמוח
בכל הכוח
והעיקר לא לפחד כלל
עוד נפגש מחר בשש
אם רק תהיה לנו טיפת מזל.
כולם לשמוח
בכל הכוח
אפשר להדליק את האש
בארבע שורפים את הגשר
הבשר יהיה מוכן בחמש.
אנחנו לומדים לצאת מהקצב,
לשכוח הכל וללכת עקום.
אנחנו לומדים לנגן על העצב,
לבנות באויר ולברוח מכלום.
אנחנו יוצאים לסיור באטלנטיס.
כולם לשמוח
בכל הכוח
בכל הכוח שנשאר.
