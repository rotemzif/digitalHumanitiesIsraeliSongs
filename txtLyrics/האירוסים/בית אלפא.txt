אומרים האדם הוא תבנית אדמתו
אומרים האדם הוא כנוף ילדותו.
ילדותי מתרפקת על צלע ההר - בביתי.
וצל הגלבוע בימי החמסין
כשם החוזר במגילת יוחסין
אשכולות הזהב של דקלי התמר - בביתי.
ביתי, ביתי
כאן עצי צאלון ושלווה אמיתית
על הדשא יושבים סבי ובִּתי
בית אלפא ביתי.
ביתי, ביתי
נולדתי כאן ונולדה אחותי
וליוו הפריחות גם אותה, גם אותי
בית אלפא - ביתי.
חולפים אופנים בשביל הכורכר-
זה גל שהיום לרגילה הוא חזר
וחולפת יעל עם יותם הקטן - בביתי.
חולפים בראשי כל אותם השירים
ששרו הורי ואנחנו שרים
חלילית וגיטרה וזמר נושן - בביתי.
ביתי, ביתי...
אומרים האדם הוא תבנית אדמתו
אומרים האדם הוא כנוף ילדותו.
ילדותי מתרפקת על צלע ההר - בביתי.
וגם אם אצא וארחיקה נדוד
וגם אם ישירו זמירות אחרות
ילדותי תבצבץ לה כאירוס על הר בביתי.
ביתי, ביתי...
