היה היה אדם
שאהב לחבק את כולם
וכך בלי לשאול
על ימין ועל שמאל
עד שנעשה מפורסם
הוא חיבק חנוונים ומוכרי סדקיות
הוא חיבק סוחרי תבלינים
הוא חיבק גם מרצים ובלי בעיות
טבחים ואופי תופינים
הוא חיבק רקדנים וסוסים ופרות
הוא חיבק חיילים ושרים
הוא חיבק גם פושעים
ועזר להם לבכות
וגם כן המון מלצרים
היה היה אדם..
הוא חיבק שמאים ומנקי רצפות
מנכ"לים ציירים רפתנים
הוא חיבק מקליטים ותופרי חליפות
שדרניות טלפניות קניינים
הוא חיבק מחנכות מעצבות ורופאות
הוא חיבק יום אחד גם אותי
יפים מכוערות מכוערים ויפות
איש ללא חיבוק הוא לא הותיר
היה היה אדם..
הוא חיבק את השמש ואת הרציף
הוא חיבק ת'גלים ות'חול
אומרים שאפילו חיבק יתושים
כן האיש הזה חיבק את הכל
הוא חיבק פילוסופים קוראות בקפה
אספנים כדורגלנים וצורפים
צלמים סוהרים זמרי חתונות
ושישה מפעילי מנופים
היה היה אדם..
הוא חיבק ת'אספלט וחיבק את הטל
הוא חיבק תיבות דואר לרוב
הוא חיבק עגבניות וסירות בנמל
בחיבוק נאמן וקרוב
הוא חיבק את כולם מגדול עד קטן
מורי ג'ודו בוני גשרים
סופרים פסלים יצרנים של לפתן
וכ17 משוררים
היה היה אדם
שאהב לחבק את כולם
אז ילדה אחת ניסתה
לחבק חזרה
ומאז הוא פשוט נעלם
