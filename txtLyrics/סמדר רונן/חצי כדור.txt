באמצע השולחן קוביות בערימה
באמצע המשחק פתאום נפלה דממה
באמצע השמיים יש שמש אדומה
באחת בצהריים השמש נעלמה
חושך משתרר סביב
אתה מדליק לי נר
הקול שלך עצוב, אתה אומר
הגיע זמן שיגמר, אנחנו מכובים, 
איבדנו את הבית, את הדרך
כולנו אבודים
באמצע הכדור אתה נותן מכה
לכל אחד יש חצי, את תרדמי בתוך דקה
אבל רציתי ילדים, רציתי משפחה, רציתי לאהוב
כמו טיפשה אני בוכה
באמצע המשפט הראש שלך צונח
משאיר אותי לבד, איך זה שעכשיו אתה בורח?
פותחת דלת ויוצאת
חצי כדור בכיס
בחוץ כמו מדבר. כמו סיוט.
אני שולחת צעקה, אין קול ואין עונה
אין איש ואין חיה
אין אדמה ואין שמים
באמצע שום מקום חצי כדור ביד
מה שהפך לסדום נגמר בבת אחת
