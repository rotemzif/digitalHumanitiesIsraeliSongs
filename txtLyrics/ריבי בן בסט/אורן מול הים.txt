בין עצי האורן מול הים 
הדרורים נולדו לי מאוחר
משורשי הסלע קמתי 
לצמרת שחלמתי
והצל סורק הולך ותר 
ובין מחטים בחורש 
רצתי כמו מוכת סחרחורת 
ואת ילדותי החבאתי שם
בין עצי האורן בכרמל 
שם אהבתי הותירה צל 
את קולה אני שומעת 
וליבי יוצא מדעת 
בא הרוח שר ומחולל 
לבבה החם ונחת
חלוקים משפת הנחל
והצל רוקד כמהתל
בין עצי האורן הישישים
שבתי אל שאהבה נפשי
והלב עודו פרוע
כענף לוליין ברוח 
וצחוקו תמים ואנושי
כגומה קטנה של ילד 
בין חורשת עלים ותכלת
ונותרה הרוח החופשית
בין עצי האורן מול הים
ציפורים שבות מקיץ חם
עם השמש והרוח
לבבי שוב לא ינוח
בנפשי אני עודני שם
מבקשת גן של שקט 
צל ואהבה חומקת 
בין עצי האורן מול הים
