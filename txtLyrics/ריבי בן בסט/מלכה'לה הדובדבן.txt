כן מלכה'לה, הדובדבן
פרח בגן העיר
אפילו דובדבן זקן
רוצה להיות לשיר.
בלאט פותח לי חלון
רואה ציפור. נפשי
יודעת, גם ציפור קטנה
רוצה להיות לשיר.
אשא עיני אל הענן
כסוף ושט חופשי,
גם הוא בזוהר החמה
רוצה להיות לשיר.
כל השותק והנושם
הרוח והעוף,
וגם הילד והאם,
קבצן בקצה הרחוב.
ומנקה הארובות
חלבן בשוק העיר,
ילדה מוכרת הפרחים -
רוצים להיות לשיר.
העט בכסת דיו ירעד
אל כף ידי יגע,
ואני רק בך הוגה, שאת
בארץ רחוקה.
רואה אותך תופרת שוב
חולם לי בהקיץ,
זהב השמש איך יאור
בתוך שיער שחור.
שלושה פרחים בחלונך
שוקטים באגרטל.
על סף חדרך געגועי
חולצים את הסנדל.
באים ברגל יחפה
אלייך חרישית,
וראי נא, מלכהל'ה יפה -
את נהפכת לשיר.
