הוא המריא לשחקים
בבוקר יום שישי
והשמיים בוהקים באור
משקפיו הכהים לא חתמו את תחושת העופרת
והמבט לאחור של שתיים אותן פה יזכור
תלתלי הזהב הגולשים על כתפי הילדה
ואמה העומדת תמיד לצידה
נפץ ורעם והד
התלכדו וקטעו הרהורים
רגע והוא באוויר
ועכשיו בשדות זרים
מן הבוקר עד הליל
מייחל ומתפלל
שישוב הביתה אל האור, אל הדרור
קרן שמש, קרן סתיו
מלטפת את פניו
ולוחשת חרש עוד תחזור
על תלולית חול בגן
יושבת היא דומם
ציור תחרוש באצבע הקטנה
תלתלי הזהב נמהלו בדמעות של תוחלת
בחול כבר נראית היונה
והיא כך אליה פונה
התדעי כי רחוק
שם מעבר ליום ולליל
אב יש לי, ותמיד ישמרנו האל
יום יבוא, הוא קרוב
כשבת ארבע אהיה השנה
ודמעה של שמחה כך צנחה על כנפי היונה
מן הבוקר עד הליל
תייחל ותתפלל
שישוב הביתה אל האור, אל הדרור
את ראשה תישא אל על
במבט כה מיוחל
ותלחש אז חרש
הוא יחזור
הוא המריא לשחקים
בבוקר יום שישי
