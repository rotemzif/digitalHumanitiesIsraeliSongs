הקרחון הראשון כבר גלש אל הים 
ונבואות נשמעות על סוף העולם 
הזיעה נאספת ונוטפת מפנינו 
מפעלים מוארים בימים חשוכים 
העשן מיתמר אל שמיים פתוחים 
והחור עוד גדל מעלינו, בתוכינו 
כי כמו כולם, אנחנו גם 
עסקנו בשלנו 
אבן על אבן בטון מזוין 
נבנו להפריד בין כאן ובין שם 
נחסם גם הנוף המציק בעיניים 
מראה של ערים נצורות מחכות 
למים חיים, לתום הקרבות 
מראה של עצמנו 
חיים את חיינו בינתיים 
כי כמו כולם, אנחנו גם 
עסקנו בשלנו 
המאה העשרים חלפה זה מכבר 
ומכל השגיאות לא למדנו דבר 
ומי עוד יגן על עצמנו מפנינו 
אז אלוהים אדירים, מה עשיתם אתם 
במבוכה מלכותית, ענו לי גם - 
כמו כולם, עסקנו בשלנו 
כי כמו כולם, אנחנו גם 
עסקנו בשלנו
