כן היו, כן היו הדברים מעולם
כן היו
היו בני אדם,
של ימי בראשית
היו - ועודם.
היו בכנרת, היו במדבר
ועודם גם בקרן סמטה של פרבר
ועודם בגבולות עשנים ורחוקים
גם בהם יסופר וידובר
גם עליהם עוד יושר.
כן היו, כן היו הדברים מעולם...
דברים ששכחנו והם צוללים
ילדים במחבוא, נערים זוחלים,
גדרות תיל עוטפות שכחה וצללים
רק בעומק הלב עוד נותרו
עוז הנפש
ועוד משהו.
כן היו, כן היו הדברים מעולם...
והיו שהלכו ולא שבו
כשיר וכתפילה
לא ילכו בשבילייך, רק ישוטו עלייך
עם רוח סוף הקיץ הקלה
עם גשמי היורה
ותקיעת השופר
ודמעת הזורעים הגדולה.
