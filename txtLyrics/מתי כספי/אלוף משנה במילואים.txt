במשרדו המרווח שבמפעל
הכורסאות רכות ממש כמו השטיח
והוא נושא מבט עייף ומתוסכל
חושב כיצד לעזאזל לכאן הגיע.
מועך בדל סיגריה מעושנת
בתוך פגז נ.מ. ישן ומאפיר
ובלי משים כמעט עינו שנית בוחנת
את תמונתו עם המדים שעל הקיר.
אלוף משנה במילואים
זה קצת כואב ולא נעים
אבל כאלה החיים
אלוף משנה במילואים.
הוא מחייך אל הפקידה ברוב חיבה
מביט במיני ההדוק שהיא לובשת
קורא לה "מותק" ואומר "עשי טובה"
אך מתפלא שהיא בכלל לא מתרגשת.
קורא "במחנה" בכל שבוע
יודע מה הולך מתוך העיתונים
אך רק כשיצלצל לרן או יהושוע
יבין פתאום שהוא מחוץ לעיניינים.
אלוף משנה במילואים
זה קצת כואב ולא נעים
אבל כאלה החיים
אלוף משנה במילואים.
כנפגשים עם חברים על כוס קפה
הוא מספר על התנאים והמשכורת
אבל מרגיש כיצד לבו בפנים קופא
וכל הלך רכיל עוד מעביר צמרמורת.
מפה לשם מתחיל מעט לשכוח
אך כשקוראים לו "מר" חונק לו בגרון
וגם התואר "מיל." מוסיף כל כך לפצוע
והוא נושא אותו כמו כתם או עלבון.
אלוף משנה במילואים
זה קצת כואב ולא נעים
אבל כאלה החיים
אלוף משנה במילואים.
