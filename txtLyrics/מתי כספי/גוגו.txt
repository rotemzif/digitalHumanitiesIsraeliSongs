גוגו נולד בבית בלי אור
לאמא כובסת ואבא שיכור -
גוגו היה תינוק בר מזל
הוריו נטשוהו ברחוב בתוך סל.
את ילדותו הוא בילה בכפר נוער
בין שבועוני תקליטים וקולנוע -
וכשכל חבריו כבר יצאו עם בנות
גוגו הלך ל"תשואות ראשונות".
גוגו, גוגו, גוגו, לך לישון,
אתה תגיע למקום ראשון.
לא נעלמו פצעי הבגרות
כשגוגו קיבל את ילקוט השירות -
קצין החינוך אמר: הוא פגז -
כוכב שוב נולד בפיקוד המרכז
וכשטיפסו על גופו בשרשרת
גוגו נפל על תגלית נהדרת -
הוא לפתע גילה שגופו מאמין
בלי הבדלי דת, או גזע, או מין.
גוגו, גוגו, גוגו, לך לישון,
אתה תגיע למקום ראשון.
גוגו נסע ללונדון לתהות
על דרך כוכב בשמי הפסגות.
גוגו שינן את כל הפרטים.
חייך באנגלית שלמד בסרטים.
את הקשיים הוא נישק מן הדרך,
את הלילות הוא חילק למזכרת
ועכשיו הוא רוכב על גלים סוערים
אל המקום שמשם לא חוזרים.
גוגו,גוגו, גוגו, לך לישון -
הנה הגעת למקום ראשון.
