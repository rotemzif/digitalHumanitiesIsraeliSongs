ימי בצורת -
בדלים כבויים שביבי נסורת
דף נייר עט ומכחול
שאריות מיום אתמול.
ימי בצורת -
שברי מילים צלילי תזמורת
מקרוב הרהור בודד
ומרחוק עונה רק הד.
היא בינה לבין עצמה
אני ביני לבין עצמי
אני בתוך שגרת יומה
היא בתוך שגרת יומי
וטוב שכך לעת עתה,
היא איתי - אני איתה.
ימי בצורת -
עלי שלכת בתפזורת
הימים ימי שרב
והלילות ראשית הסתיו.
ימי בצורת -
זכרון דברים וריח קטורת
בחלום תעתועים
ובהקיץ געגועים.
היא בינה לבין עצמה...
