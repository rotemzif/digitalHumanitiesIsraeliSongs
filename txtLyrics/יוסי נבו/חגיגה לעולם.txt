חשבתי לפתוח באיזו קריירה,
זו לא סתם גחמה ולא עוד מניירה,
החלטה חשובה לאחר מחשבה
ובלב ציפייה, עם חדווה ותקווה.
אקום לי אל בוקר של אור ושל שיר,
אבשר לכל איש, בכפר ובעיר
הקשיבו! הקשיבו! איזה כשרון,
עם שירים שיצאו מתוך הארון.
מגיעה לזקן שכמוני קצת נחת,
לא לרבוץ לי לבד, כל היום על התחת,
עוד לא מאוחר לצאת למרחב,
לכבוש העולם, להפוך לכוכב.
גיל חמישים זו לא מחלה,
יש שיאמרו זוהי רק התחלה,
עכשיו כשהראש כה בשל ופתוח,
אחבר מנגינה עם קצב ורוח.
עמלתי רבות, תכננתי הכול,
שהרי אם ארצה אהיה כל-יכול,
"להצליח" נמצא אצלנו בראש,
ואם אתעקש, את העולם עוד אכבוש.
הקהל מחכה, ההופעה מתחילה,
אם אכשל, לא תהיה מחילה,
שועל שכמוני ותיק ומנוסה,
לפתוח קריירה עכשיו מנסה.
יצאתי בצעד קטן, מקרטע,
הרי זה תקדים, ללא אח ורע,
נכנס למרכז הבמה ועומד,
מסביב כה שקט ואני כה רועד.
כוחות נסתרים בי גואים ועולים,
הגוף משתחרר, הכבלים מוסרים,
ריאותיי מתמלאות באוויר מלאכים,
קולי אז בוקע וממריא למרומים.
I Did It My Way
הצופים פוערים אז עיניים גדולות,
נפעמים הם חולקים לי המון מחמאות,
כששירתי שוברת שיאים וגבולות,
נעמדים הם מיד ופוצחים בתשואות.
משפשפים עיניהם, הם לא מאמינים,
זה עם זה מלחשים, מבררים, שואלים,
כיצד זה זקן, שכבר בא בימים,
הפך חיש לנער מלא און נעורים?
לא עוד חתיאר, לא עוד סתם תרח,
כי עלם קליל ויפה הוא כמו פרח,
מדהים את כולם, אומרים כשרון,
ממלא לבבות בשמחה וברון.
כן כדאי חברים, לנצל הזדמנות,
ניתן להפוך חלום למציאות,
לפרוץ את הדרך, להלהיב את כולם,
להביא חגיגה נפלאה לעולם.
