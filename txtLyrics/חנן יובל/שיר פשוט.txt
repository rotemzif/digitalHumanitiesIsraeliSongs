כשהלחין אותי אותו אדון המוזיקאי 
שיר תמים הייתי שיר פשוט ללא יומרות 
שיר המתנגן בחן על השפתיים 
ששורקים אחרי הנערות 
כמה שמחתי להיות סתם שיר צנוע 
כל ימי רציתי להיות ניגון פשוט 
אך מסרו אותי למעבד ידוע 
ואני הלכתי לאיבוד 
כל ימי חלמתי להיות לשיר שלכת 
אך בגלל המתח בגבולות והמצב 
הממזר הזה הלך, עשה אותי שיר לכת
שהצעיד את הגדודים לקרב 
ובמקום כלי מיתרים אשר אהבתי 
התופים הלמו בי והדם התחיל לגעוש 
חצוצרות תקעו בי עד שהתעלפתי 
וטרומבון אחד עשה לי חור בראש 
כך הפכתי שיר המבשר חורבן והרס 
המוליך גדודים אל שדה הקטל והדם 
ואני חלמתי להיות שיר ערש 
ששרים לילד מנומנם 
כל ימי חלמתי...
אם יפגוש אותי אותו אדון המוסיקאי 
שוב לא יכיר בי לא יכיר מה שכתב 
כל הגילגולים אשר עברתי בינתיים 
לא השאירו בי תו אחר תו 
לא אני אשם זו התקופה המטורפת 
ואני חולם תמיד בין קרב לקרב 
שיתנו לי פעם הזדמנות נוספת 
להיות שיר ערש או שיר סתיו 
כל ימי חלמתי...
