הוא עצר את המכונית ליד הגשר הישן
הוא עם אשתו ירד ושני הילדים
הוא הצביע בידו, אמר - גבעה שמונים ושש
ולאיטם הלכו בשביל אשר נמחק.
ומרחוק רחוק הגיע קול של ג'יפ אשר חלף
והשדה נפרש פתאום, כמו אז, חרוש לואדיות
והם הלכו אחריו - והוא עצר פתאום,
ויד קטנה אחת לחץ הוא בידו - ליד החפירה.
ניגון שלדי קוצים וריח של עפר
ועץ שקמה בודד, רחוק, ליד הכפר.
בסלע הצלף יפרח, עוד לא עברה דקה,
הדרך ארוכה כל כך, הדרך ארוכה.
הוא ישב לרגע קט על שק של חול שהתפורר
והיא הביטה בו בשקט מן הצד,
וניחוח של פריחה עלה פתאום משטח מת
והילדים שיחקו לבד בין העמדות.
ומרחוק רחוק הגיע קול של ג'יפ אשר חלף
ובוהק אש המרגמות, כמו אז,  האיר את הפצועים
וקרע של חולצה, על תיל דוקרני
ארבע שעות גנח ראשו בין שתי ידיו - כאן במקום הזה.
ניגון שלדי קוצים....
הוא משך אותה אליו והיא נשקה את צוארו
ושמש נמוכה הצהיבה את לחיה
וצללים שוב נתמשכו על פני גבעה שמונים ושש
וציפורים עברו בדרך לצפון.
ומרחוק רחוק הגיע קול של ג'יפ אשר חלף
והוא ירד בצעד קל, כמו אז, לעבר המכונית
והם הלכו אחריו בשביל שלא היה
הוא הרים את בנו, חיבק אותו אליו -
בשדה מוקשים
