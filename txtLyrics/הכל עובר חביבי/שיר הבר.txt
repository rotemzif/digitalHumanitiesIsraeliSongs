פה נספר על בר במרכז העיר,
בין הכיכר ובין הקולנוע.
ואם אתה סתם ככה פוגש מכיר -
אולי תגיד לו כי
יבוא גם הוא
אל תוך הבר ושם נלגום כוס יין מר,
ולקול התוף והגיטרה נספר:
איך עלם מרחוב אילת,
כעציצים אימץ לבבות אך...
הוא כאן בכפר שובר עציצים בלבד
ולב אף לא אחד,
יבוא גם הוא
אל תוך הבר ושם נלגום כוס יין מר,
ולקול התוף והגיטרה נספר:
כיצד איש מרחוב רמח"ל,
על החיים הביט מגבוה,
היום הזה יושב הוא על חוד מגדל
לרדת לא יוכל.
יבוא גם הוא
אל תוך הבר ושם נלגום כוס יין מר,
ולקול התוף והגיטרה נספר:
איך גבר מרחוב עין-הוד,
היה מאוד צעיר ומבטיח,
היום הזה מלאו לו תשעים, בסוד,
והוא מבטיח עוד:
יבוא גם הוא
אל תוך הבר ושם נלגום כוס יין מר,
ולקול התוף והגיטרה נספר:
איך סרן מרחוב פלמ"ח,
על הפירוק סרב אף לשמוע,
הוא עד היום סובב בחוצות הכרך
ובחגורו אקדח.
יבוא גם הוא
אל תוך הבר ושם נלגום כוס יין מר,
ולקול התוף והגיטרה נספר:
על בר אשר בו תכיר,
יום בלי מחר, כוכב בלי קולנוע,
תיקים בלי שר בלי תיק, משורר בלי שיר,
כולם חכמי העיר.
נבוא גם אנו אל תוך הבר
ושם נלגום כוס יין מר,
ולקול התוף והגיטרה נספר:
אך אל תספר.
