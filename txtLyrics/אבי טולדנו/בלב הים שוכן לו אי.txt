בלב הים שוכן לו אי,
אי בלב הים.
שלוש עיזים ישנן באי
ואיש אחד יש שם.
האיש, צילינדר לראשו,
שוכב בחול החם.
בבוקר הוא קורא עיתון,
בערב הוא נרדם.
שלוש עיזים אוכלות פרחים,
האיש שותה חלב.
בימי אביב ציפור קטנה
חולפת מעליו
חולפת מעליו.
השמש מן הים עולה,
יורדת אל הים.
רוחות נוסעות ועננים
ומסביב רק ים.
ולפעמים רחוק רחוק
עוברת אוניה,
כל הדגלים מתנפנפים,
עשן בארובה.
ואז האיש נושא עיניו
מביט אל העשן,
שלוש עיזים רועות באי
ואיש אחד יש שם.
