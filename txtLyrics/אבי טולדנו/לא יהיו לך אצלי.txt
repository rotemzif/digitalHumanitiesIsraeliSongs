לא יהיו לך אצלי - שיהיה לך מובן -
לא ממון, לא ארמון, לא שיפחה.
ונסיך לא יבוא על סוסו הלבן,
כי לא סוס לי ולא ממלכה.
לא יהיו לך אצלי נפלאות וניסים
ואושרך לא יהיה ללא פגם.
ויהיו לך רוגזות, ויהיו כעסים,
ובכולם יהיה בי האשם...
ובין חול לכוכב
בעולם הרחב
לא יהיה לך מאום, ילדתי.
אך יהיו לך, אומרים,
היפים בשירים
ויהיה לך, אולי, גם אותי...
לא יהיו לך אצלי - וחבל לבקש -
לא מנוחה ולא בית שליו.
אך יהיו לך המון סרנדות של אש
בגיטרה הזאת, ששמה לב.
לא יהיה לך אצלי, ילדתי התמה,
כל אשר מבטיחים לך כולם.
אך יהיו לך סופות של אביב בנשמה
וסימפוניות של קיץ בדם...
ובין חול לכוכב...
לא יהי לך אצלי - ומראש הזהרתיך -
לא פשוט, לא חביב ולא קל.
אך יהיה לך אחד שיאמר: "אהבתיך"
גם כשלא תחכי לזה כלל.
לא יהיו לך אצלי היפות בשמלות
וגם לא עדיים, מן הסתם.
אך יהיו לך ימים ויהיו לך לילות
אשר לא תשכחי לעולם...
ובין חול לכוכב...
