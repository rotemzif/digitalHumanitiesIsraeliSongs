אני הופך אותך במיטה,
כמו שעושה נעל לפחית זרוקה ברחוב -
לראות אם עוד יש בזה משהו.
אני הופך אותך במיטה,
כמו שעושה שיכור לבקבוק -
לראות אם עוד יש בזה משהו.
הסקס שלי לא נוגע בסקס שלך,
הדמעות שלי לא נוגעות לדמעות שלך,
אני מחפש בי את אותם מקומות
בהם כבר חפרו עינייך,
ושוב הופך אותך במיטה,
כמו שעושה מעשן לחפיסה -
לראות אם עוד יש בזה משהו.
אולי יש עוד סיכוי שברגע אחד,
תחשפי אל האור
איזו חתיכת רגש שלי,
כזה שיאפשר לעשות על הלב הזה
מרחק נוסף,
אני הופך את הלב שלי
כמו שעושה קבצן לפח -
ואין שם דבר.
