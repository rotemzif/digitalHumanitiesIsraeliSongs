במטבח על הכירה 
אש שלהבת חיש עלתה 
ורמית שם מיהרה 
בקדרה חלב שפתה 
צוחקות בה הדקות 
והזמן עוד קט יברח 
כבר נמאס לה לחכות 
אך החלב עוד לא רתח 
ופתאום רמית שמחה 
רעיון צץ במוחה 
אם תכעיס את החלב 
תרגיזהו רוגז רב 
חמתו תבער מדי 
מכליו יצא ודאי 
אז הכל יהיה כדאי 
החלב ירתח ודי 
חיש פניה היא עוותה 
ופרצוף כועס עשתה 
גם קראה לו בשמות 
והרעישה עולמות 
התפלאו, אך זו רמית 
היא הצליחה בתרמית 
החלב כעס כל כך 
ובבת אחת רתח
