כשהיה דון פרנצ'סקו חלכה ורש
רחוק מאוד מעושר
הלך יום אחד לשוק החדש
למכור שם את היושר
היה זה מצרך לא כל כך מבוקש
וגם לא הייתה זאת שעת כושר
אך אף כי היושר היה משומש
הוא קבל שני דוקטים נחושת
למי רבותי, למי תשירו
לדון פרנצ'סקו כי עשיר הוא
אבל כשהיה הוא עדיין עני
לא שרתם לו אתם ולא שרתי אני.
כשראה דון פרנצ'סקו היושר נמכר
יצא אל הכיכר הוא
הן צדק החליף במאתיים דינר
ומעוניו נפטר הוא
טוב לב רחמים ענווה והשאר
עבור בית מידות אז מכר הוא
ומהאמת שהפשיט עד צוואר
אדרת משי תפר הוא
למי רבותי, למי תשירו...
אל תאמרו דון פרנצ'סקו נהג כנבל
כזאת אל תעלילו
שכניו מכריו וראשי הקהל
אומרים לו כי אציל הוא
ישר וטוב לב איש אמת ובכלל
שבחים ישלשו ויכפילו
על כל חטאיו ארכיבישופ מחל
מנזר לזכרו יש אפילו
למי רבותי, למי תשירו...
