לילה באוקטובר, המים בוערים
נעה מערבה האוגדה
עם הכוחות יָצָאו בכח הגשרים
ג'וני, ברוך ויהודה.
בולדוזרים פורצים נתיב בסוללה,
אנשי חָהָ"נ, גברים על כלי צָמ"ה,
טנקי דחפור הודפים אט אט לתעלה
דוברה אחר דוברה, דוברות אימה,
דקות שהן שעות
שעות – אולי שנים,
 כאילו שם עמד מלֶכת השעון
עד שהוקם במים צרובים ועשנים,
הוקם רווי בדם
הגשר הראשון.
עם הכוחות יָצְאו אל הגדה הזאת
הם השלושה בראש יחידתם
לָמשימה הנועזה מכל הנועזות
שלה יכלו רק הם ושכמותם,
כך בין המכתשים
הנפערים אין קץ
מארטילרית המורא הרצחני
ככה על מי הגעש של דרך הסואץ,
הוקם רווי בדם
הגשר השני.
עובדות השיירות והגשרים חורקים
גשר שלישי מוקם, שעה קדושה,
כי הגשרים לקרב, הם כמו לדם עורקים
אך הם נטלו דמם של השלושה.
והם צפים דומם
במים רגועים
ועליהם כתוב שכל עובר יידע,
שאלו הגשרים, הוקמו בדם רֵעים, 
ושמם: גשר ברוך,
וג'וני ויהודה.
לילה באוקטובר, המים בוערים
נעה מערבה האוגדה
עם הכוחות יָצָאו בכח הגשרים
ג'וני, ברוך ויהודה
