שלום לך ארצי שלי
היפהפיה והנשכחת
אבי שלי אותך חלם
בלהט הקדחת.
אבי היה אידיאליסט
אמר צריך לחיות ביחד
אבי לימד אותי לתת
אני למדתי לקחת
אבי הלך בכפר לחיות
חלוץ היה מגיל צעיר
נשם מיזוג של גלויות
אני נושם מיזוג אוויר
אבי ראה בכל - שליחות
ברפת, בשדה, בלול
אני יודע ששליחות
היא כששולחים אותך לחו"ל
הוא חי על פיתה וזיתים
רעב לא פעם בלילות
אני עוד לא רעבתי יום
בזכות פנקס הקבלות.
שלום לך ארצי שלי
שלום לך ירושלים
אבי שלי לחש את שמך
עם רטט בשפתיים.
"חזרנו אל בורות המים"
גם אם המחיר היה יקר
היום עירי ירושלים
מוכרים אותך לכל ספסר
וכל קבלן אותך אוהב
בונה אותך ירושלים
והמחיר שהוא נוקב
אינו צורב לו בשפתיים.
"מעל פסגת הר הצופים"
שנית נבנית פה עיר של מעלה
בונים אותך לתלפיות
הפועלים שברמאללה
ירושלים הבנויה
העיר אשר ישבה בדד
על חורבנך בכו דורות
על בניינך יבכו לעד.
שלום לך ארצי שלי
"ארץ חמדת אבות"
אבי הקריב למענך
הרבה שנים טובות
וכך חומסים הם את ארצי
ומוצצים את כל דמיה
אוכלים אותה ועוד אומרים
שהיא אוכלת את יושביה
מתי, מתי כל זה קרה?
איך לפתע השתנינו?
אבי חלם חלום יפה -
תראו מה התגשם ממנו.
שלום לך ארצי שלי
"עוד לא אבדה תקוותנו"
גברת כבר על אוייבים רבים,
וודאי תתגברי גם עלינו.
