יש מתפלל אל ריבון עולמנו
יש מתפלל אל כוכב נעלם
אלף תפילות כבר בגדו בימינו,
זאת לא תבגוד לעולם.
אני מתפלל אל השחר בגן,
אני מתפלל לנשמת הדגן
ולים הכחול
הנושק את החול.
אני מתפלל לספינות השטות,
אני מתפלל לשולי - הרשתות,
אלוהי
המילים
הפשוטות ...
אמור, כי יותן לתקוות לנצנץ
ושמור על לולין במרומי הטרפץ
בל יפול ...
אני מתפלל להלמות פטישים,
אני מתפלל לרחובות הגדושים,
לרוכל, ולסל
בשדרה על ספסל.
על קרן של אור, על חיוך בפנים,
על לחם שחור בבתים הלבנים,
אלוהי,
הדברים
הקטנים ...
עשה כי שליו יעל אור בבקרים,
כסה את הלב ברגעיו הקרים,
בל יבול ...
אני מתפלל שכמה אהבות
תמצאנה את שמנו, בין כל הכתובות
אלוהי
התפילות
הטובות ...
