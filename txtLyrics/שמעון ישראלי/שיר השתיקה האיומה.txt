אל תנסי למלט מפיו
את תיאורי אימות החוויה
אל תשאלי אותו מה ראה,
מה שמע, ואיך היה?
רק שבי לידו וליפתי
את זרועו האחת ששרדה
ושיתקי!
כמו ששותק הים,
ההופך לאדה.
ואת תדעי אז שהוא ראה הכל
ואת הכל שמע
ותשתקי איתו את השתיקה האיומה
הוא יביט בך עמוק ותוהה
ולא ישיב,
רק ערפל רחוק ודק
את עיניו יעיב
והוא יחייך אלייך,
עצוב ומבוייש כמו קודם,
כאילו כמו תמיד
ומאומה לא יגיד.
ואת תדעי...
הוא ייראה לך שוב נערי וצעיר
כמו בפגישה האחרונה
כאילו לא כלום,
וכמו לא זקן באלפי שנה
וכאילו זה רגיל וזה קורה
וכמו לא צפו עיניו
אל מה שמעבר למראה.
ואת תדעי אז,
שקרה שם,
כל מה שרק יכול לקרות,
והוא חזר משם
כדי להביט בך
ולחיות.
