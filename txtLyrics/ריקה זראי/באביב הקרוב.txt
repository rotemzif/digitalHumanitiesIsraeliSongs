באביב הקרוב
כך ספרו ציפורים
הוא מחוף ועד חוף
יפזר מזמורים,
הוא יבוא מהרים
מקושט בזרים
וניחוח לו צוף
ובושמי יערים.
בחרמון ינגן הוא
שירים עד אין תום
ועם מי הירדן
לכנרת יזרום,
לגלי הזהב
הוא יצחק אז בתום,
באביב הקרוב
הוא יבוא ‟
השלום.
- היבוא?
באביב הקרוב
מצידי השבילים
הוא פרגים יאסוף
ואלפי חיילים,
ממורד הגולן
ובקעת הלבן
הוא לצרור ילקט
נערה וצנחן.
על מבוא הפרחים
שבעיר השלמה
הוא יציב מלאכים
בגלימה רקומה,
ואל גן התמרים
ביריחו של זהב
הוא ישלח פרפרים
ואת נבל
שיריו.
- היבוא?
באביב הקרוב
עם הבוקר החי
הוא יגלוש וישטוף
עד אל ארץ סיני,
עם יונים הוא ידהר
במחול נהדר
עד מפרץ הדרום
שבסוף המדבר.
באביב הקרוב
כל ימות התקווה
יהיו ליום טוב
ולשיר אהבה,
אז מחוף ועד חוף
הוא יבוא כחלום,
באביב הקרוב
הוא יבוא ‟
השלום.
- היבוא?
