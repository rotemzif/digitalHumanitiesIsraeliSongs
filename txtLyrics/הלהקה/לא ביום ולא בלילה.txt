לא ביום ולא בלילה
חרש אצא לי אטילה;
לא בהר ולא בבקעה
שיטה עומדה שם עתיקה.
והשיטה פותרה חידות
ומגידה לי עתידות.
את השיטה אשאל אני:
מי ומי יהא חתני?
ומאין יבוא שיטה -
המפולין או מליטא?
הבמרכבה יעבר שבילו,
אם במקלו בתרמילו?
ומה יביא לי שילומים
חרוזי פנינים אם אלגומים?
ומה תארו צח אם שחור?
אלמן הוא אם עודו בחור?
שמא זקן, שיטה טובה
אז לא אשמע, אז לא אובה
אומר לאבי המיתני -
וביד זקן אל תתנני?
לרגליו אפול ואשקן
אך לא זקן, אך לא זקן.
