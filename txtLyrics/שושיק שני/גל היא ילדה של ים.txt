גל היא ילדה של ים
לפעמים אבא שלה מספר לה
שמצאו אותה בכלל בים
או על החול או בין הצדפים כשהיתה תינוקת.
אבל היא צוחקת ולא מאמינה.
גל היא ילדה של ים
והידיים שלה תמיד מלוחות
ויש גל אחד שהוא רק של גל
ותמיד היא רוכבת עליו ואומרת לו "דיו! דיו!"
כאילו המים הם סוס.
גל היא ילדה של ים
והיא יודעת לעשות ארמונות מלכים
ולהגיד שהארמונות הם חיפה או נהלל.
והיא יודעת להגיד גם: היום הים סוער וכועס מאוד
אבל מחר הוא שוב יחייך ויצהל.
גל היא ילדה של ים
וכשהים רועש היא אומרת
שהוא מספר לה סודות בשפה מיוחדת
שרק היא מבינה אותה.
