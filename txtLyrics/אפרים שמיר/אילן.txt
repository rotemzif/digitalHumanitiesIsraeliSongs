הצמרת ספרה ברוח את קורות האילן;
מעט ורעים היו ימי-שני-חייו,
ילדים פצעו בו שמות
ושנים גשומות
והברד הכבד.
כל חרף חשב גופו להישבר
ורק הטבעות וכוח-הרצון שבשולי הלב
חבקו אותו שיישאר לחיות.
יפים ממנו באו והלכו
ואם הוא חי סימן שיש לו זכות
פעם שמע איך הגנן אומר: כדאי לטעת משהו אחר
היום לא מקבל כבר לגדל...
עמדה לו זכות אישה אחת: תודה לאל
אמרה, תראה איך הוא זקן
ואם האלוהים רחם ולא עקר
אז גם לך מתר.
והוא היה זקוק מאוד לרחמים,
בפנים לבו הריק הוא לא בכה
אבל הרוח השורק, הכפור, החשכה ‟
הכל היה נגדו, מלבד אותה אישה,
וגם קלפת הגזע הקשה,
השורשים המסרבים להינתק
והעפר המחבק
והעלים האחרונים והצמרת
שנשארה במאסף
על קו הקשר האחרון לשמר
בין העפר,
הגזע
והאור.
