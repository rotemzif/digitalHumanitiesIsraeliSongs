בת הכפר מבולגריה,
באה אל העיר, אל הבירה, אל סופיה.
שמה האמיתי: מריה, לנה, מגדלנה, ג'וזפין, זופיה.
ספירים בעיניה,
שושנים בלחייה, ורד, ורד.
וצחות, צחות פניה,
כתר הצמה עוטר לה, 
לגברת.
בת הכפר מבולגריה,
מחפשת בית בבירה, בסופיה.
בית תנו לה למריה, לנה, מגדלנה, ג'וזפין, זופיה.
עם חצר וגדר,
גינה עם ממטרה ועם דחליל ‟ בטטה.
תנו לה בית לילדונת,
במורד הרחוב, זה שנוטה,
מטה.
בת הכפר מבולגריה,
מחפשת לה משרה טובה בסופיה.
תנו משרה לה, למריה, לנה, מגדלנה, ג'וזפין, זופיה.
מזכירה או גננת,
בייבי סיטר בשעות נוחות ודי לה.
אם אפשר, פקידה בדואר,
שמא חשפנית במועדון
לילה.
בת הכפר מבולגריה,
מחפשת גבר אמיתי בסופיה.
תנו לה גבר למריה, לנה, מגדלנה, ג'וזפין, זופיה.
גבה קומה ואתלטי,
עם שרירים של מאצ'ו וחזה מתוח.
אם זה לא נשמע פתטי,
שתהייה בינה לו וגם
שאר רוח.
בת הכפר מבולגריה,
איך סידרנו לך את החיים בסופיה.
שיהיה לך טוב מריה, לנה, מגדלנה, ג'וזפין, זופיה.
את ביתך כבר בנינו.
ומצאנו לך משרה טובה בדואר.
יש לך כבר בחור אתלטי.
ותינוק חדש, מתוק,
יפה תואר.
