בקפה אל מול הים
לאהובה חיכתה
לא היתה עשרים שנה
בעיר הולדתה.
במכתב קוראת היא שוב
המילים טובות
הוא יסלח לה אם תשוב
לצידו להיות.
סביב עיניה יש קמטים
ושיערה אפור
היא לא יודעת אם
את חיוכה יזכור.
היא הבטיחה כשנסעה
שעוד שנה תחזור
כמה רצתה שהוא
יקרא לה לעצור.
גם הים כמו חייה
עף בגל של רסיסים
את ליבה בידו תשים
כמו לפני כל אותן השנים.
בפינה יושב לו גבר
שכבר אינו צעיר
את ליבו בידה ישים
גם אחרי כל אותן השנים.
בקפה אל מול הלילה
הקר והעצוב
מחכים הם לעבר
שכבר לא ישוב.
