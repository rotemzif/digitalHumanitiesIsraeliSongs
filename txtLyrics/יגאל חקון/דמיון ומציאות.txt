האם יכול להיות שסוף הקיץ מתקרב
את מרגישה את האוויר הקר דוחף אותנו פנימה ?
או אולי זאת השקיעה שמתעללת רק בלב
שמסתגר בין ארבע קירות חרסינה.
אני רוצה שתחשבי על המילים אשר באות
ממני, נכתבות אלייך.
ותקשיבי לשתיקות מתגלגלות בסולמות
ולא מוצאות תיבה ובית.
הכל שירים אצלי - הכל שירה,
רכבת של דמיון ומציאות.
הכל שירים, הכל שורות במגרה,
ורידים שפועמים בעצבנות.
את מפריחה בועות סבון אל השמים הכחולים
ומשתוממת על צבען ומה מושך אותן למעלה.
וממתי, הפכו כבלי המתח הגבוהים
למה שמחבר אותנו עם העולם מכאן והלאה.
אני רוצה שתכווני לרגעים הכי קסומים
של שנינו כמו שאת זוכרת.
איך היינו מרימים עיניים אל הכוכבים
ואיך שאת פתאום צוחקת.
הכל שירים אצלי - הכל שירה,
רכבת של דמיון ומציאות.
הכל שירים, הכל שורות במגרה,
ורידים שפועמים בעצבנות.
