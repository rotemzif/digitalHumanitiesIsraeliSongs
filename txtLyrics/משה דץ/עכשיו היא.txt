עכשיו היא שם
מוצפת נסחפת
שטופה בגל של ממשות
החיה אשר רובצת בקרבה
פוערת פה ומייבבת,
נוקבת,
מבלי לשאול או לקבל רשות.
האם בכך היא מאיימת
האם בכך היא מסתכנת
החיה אשר רובצת בקרבה
לוכדת זהרור
כמעט כמעט כמעט נטוש
וצליל רועד ומתגבר
מופק מאושר או יאוש.
עכשיו היא שם
מופתעת, נתבעת
מודעת רק למחצה
החיה אשר רובצת בקרבה
הנה מעין ישות בועטת,
רוטטת,
מכה, שורטת את המחיצה.
האם בכך היא מתמרדת
האם בכך היא מתעודדת
החיה אשר רובצת בקרבה
הופכת חוויה
של אור וצבע ומילה
כשצליל רועד ומתגבר
מופק מתוך האפילה.
