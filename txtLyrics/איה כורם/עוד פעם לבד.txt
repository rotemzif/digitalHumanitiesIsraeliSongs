עזבתי בלילה, הכלבים נבחו
רעם התגלגל בהר
ארובות השמיים פתאום נפתחו 
והוואדי שוטף כמו נהר
נח אמר לי ירד פה מבול
גשם אימים וברד.
על כביש משובש במורד התלול
עוד פעם לבד.
חיה נלכדת באור פנסים
נמלטת לתפוס מחסה
נשאר לי עוד כסף קטן בכיסים,
את הדלק זה אולי יכסה
היית מושלם, כן, ממש אוצר
שבזבזתי ברגע אחד
ועלי לחצות את הגשר הצר
עוד פעם לבד
מעבר לגשר, הצד השני
זה ענין של עוד מטר, מטר אחד
הגלגל מסתובב סביב עצמו ואני
עוד פעם לבד
הצומת מוצף כבר עד הפגוש
המנוע כמעט ונחנק
אפשר להחליק פה לשבור את הראש
אוחזת את ההגה חזק
ואתה לך לנוח, כי יש לו תיבה
ואולי הוא יציע מקלט
לא אל תדאג לי, אני לא אטבע
עוד פעם לבד
זוחלים המים בהילוך איטי
המנוע לרגע כבה
נח צודק, זה מבול אמיתי
מאוחר כבר לחזור בתשובה
ומה תעשה אחרי המבול,
שוב תשב בקפה אררט?
סיגריה וספר, אספרסו כפול
עוד פעם לבד.
