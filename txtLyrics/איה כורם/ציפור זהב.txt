בין נהר פרת לנהר חידקל, על ההר מתמר דקל
ובדקל, בין עפאיו, תשכון לה דוכיפת זהב
ציפור זהב, עופי, חוגי, צאי ובקשי לי בן זוגי
ובאשר תמצאיהו, כפתי אותו והביאיהו. 
אך אין לך חוט השני, דברי שלום אל חתני
מה תגידי לו, הגידי – נפשי יוצאת אל ידידי
אמרי לו – הגן פורח, נעול הוא ואין פותח
רימון פז שם יש בין עליו, אך אין מי שיברך עליו
ועוד תגידי לו – מיטתי, אשחה לילה בדמעתי
ומתחת לבנת בשרי נשרף מדי לילה כרי
ואם ימאן, שמעי רזי, הכל מוכן בארגזי
שש ומשי ובמלתחתי עשרים כותונת רקמת מחטי
ובמחבואה, זהב רקומה, כבר מחכה ההינומה
נדני משולש, נכונה אני ולמה אחרו פעמי חתני
ועוד תגידי לו – מיטתי, אשחה לילה בדמעתי
ומתחת לבנת בשרי נשרף מדי לילה כרי
