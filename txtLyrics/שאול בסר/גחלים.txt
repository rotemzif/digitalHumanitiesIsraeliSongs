זה יבוא כמו חתול לפנות ערב. רך ומהיר זה יבוא.
אכזרי-ישנוני, חד וקל, מעוגל זה יבוא, חרישי,
על כפות רוחפות, גו קשתי, פרוותי מרושע ומשיי,
סכיני זה יבוא מתכווץ לזנק. לוטש זה יבוא. אישוניו 
בצהוב נמר, מתגנב, מתקמר, חנפני, זה יבוא כמו חתול
על גדר, אורב, סבלני, קפיצי: רועה עש. זה לא יוותר.
שובי שובי תשוקת אישה, שובי אליו בלילות. השיבו לו ולו בחלומו את הריעוד ההוא, השיבי לו את כווית הגחלים הלוחשות.
זה יבוא זה לא יוותר. שובי אלי עד שיבוא. אל תיעלמי. לפחות בלילות שובי אלי תאוות אישה. כשעוד הייתי נער פיצעונים רזה, יום ולילה הוזה שירים הוזה נשים יום ולילה לא עזבת אותי. איתי בשוכבי, איתי בקומי, גחלי לילי חרפת יומי במיטה, בכיתה, במשחק, במטע, חרוך תשוקה לאישה בלי אישה. קרנף בבוקר קרנף ביום קרנף בערב קרנף בחלום (מפציר בך)
שובי שובי תשוקת אישה, שובי אליו בלילות. השיבו לו ולו בחלומו את הריעוד ההוא, השיבי לו את כווית הגחלים הלוחשות.
חזייה תלויה על חבל כביסה, זוג סנדלי נערה בכניסה, סיבוב עיפרון במחדד עפרונות, חיילת שמנה עבת צמה מקרבת אל פיה כפית ריבת שזיפים סמיכה. או בערב, מאחורי ווילון סגור, צל דמות אשה מסרקת אישה, כל תנועה מעוגלת, בחישה, לישה, כל צליל קול היורד ללחישה, נערה תופרת כפתור ללבוש, נגיעת כף יד במשחה בסבון, בדיחה גסה, מלת ניבול, הד בושם מהול ברמיזה חשאית של זיעת אישה. אפילו המלה אישה בדפוס, אפילו שד מתעגל בכתב יד. עכשיו זכר זקן, קרנף של זיכרונות על משכבו מפציר בך.
שובי שובי תשוקת אישה, שובי אליו בלילות. השיבו לו ולו בחלומו את הריעוד ההוא, השיבי לו את כווית הגחלים הלוחשות.
שלא ישכח אותך שלא ישכך עד שיבוא מה שיבוא, יבוא על כפות משי רוחפות, רך פרוותי צהוב-אישון יבוא חד קל וחרישי ולו ניבי פנתר חדים עם חמוקי אישה.
שובי שובי תשוקת אישה, שובי אליו בלילות. השיבו לו ולו בחלומו את הריעוד ההוא, השיבי לו את כווית הגחלים הלוחשות.
