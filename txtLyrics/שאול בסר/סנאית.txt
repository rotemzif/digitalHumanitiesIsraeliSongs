עיניים עיניים, עיניים במים עיניים, בענף עיניים
בוילון עיניים, עיניים בכד עיניים בכר
נדיה זוכרת נדיה ילדה בשמלת אורגנדין
או חצאית קטיפה
סרטים קלועים בצמות קלועות
תשבי נא זקופה ותפסיקי לפזול.
עיניים במיים בלילה עיניים
עיניים בגב בשדיים עיניים
נדיה זוכרת סודות ישנים
מתנשפים מלחיתים כמו צמאים
עיניים עיניים ונדיה זוכרת
סנאים בין ענפיי הגן העזוב
בשדה המחשיך קול פעמון צובט לפנות ערב
רצתה לנוס אל עולם הסנאים 
להיות לעד לא אישה ולא איש אם כי
בעל חיים קטן שרובו רק
עיניים עיניים, עין הרע
איך בצניעות, לעורר אהבה.
עיניים, עיניים, עיניים במים, עיניים בלילה, עיניים בגב. נדיה זוכרת סודות ישנים, בת עשר וחצי אביה עירום עד מותניו מחליף שורת רעפים על הגג, והיא מתחתיו על הסולם מגישה לידו רעף-רעף, שואפת את אד זיעתו, זוכרת פרכוס פתאום בעומק בטנה, אביה משכיב רעף רעף ושריריו עיניים עיניים נוברים בין עצמות כתפיו.  עיניים, עיניים, עיניים בגב עיניים בגג, עיניים בחג, נדיה זוכרת תחרת ממחטות, חגורות ביריות, מזימות וסודות של נשים חסודות, צחוקים חנוקים  דודות קורצות אט אט פורשות עליה קורי מסדר עכבישות, תחבולות סגולות תכסיסים עתיקים. עיניים עיניים, עין הרע
הלכות צניעות, הלכות נידה , הלכות זהירות, תום ועורמה. עיניים עיניים, עין הרע תלמדי איך בצניעות לעורר אהבה. קטורת, סחרחורת, בחילה, הקסמות, רצתה לברוח, רצתה למות. 
עיניים עיניים, עין הרע
נדיה זוכרת הלכות צניעות, הלכות נידה
הלכות זהירות, תום ועורמה
עיניים עיניים, עין הרע
