מהחורים בכיסים ועד לצו המילואים
הולך ממס ההכנסה עד לביטוח לאומי,
אלו החיים.   מתגברים על מכשולים,
בואו חזרה, בואו אלי ימים טובים.
עוד פעם לברוח מהמורות לסיגריה בשירותים
עוד פעם נגיעות ראשונות, ליטופים מהססים
איפה תופסת צבעים איפה הילדה הכי יפה בגן,
להבריז מבית הספר, ללכת ישר לים?
איך שכחתי כבר את החברים את השמות,
את המלחמות בין השכונות עד שהאמהות קוראות,
אז כשיכלנו לעשות הכל, גם לשרוף שקלים,
מקסימום עונש בחדר, זמן לקרוא ספרים
זמן לחלום כל היום במשקפיים וורודים
כשהעולם נראה קטן והחיילים מבוגרים -
כשאתה מאמין לדרדסים, מה כבר יכול להיות רע?
בואו ימים טובים בואו חזרה.
בואו חזרה ימים טובים
רונן מטפס על אקליפטוס ישן
הוא מתפלח למכולת ונכנס מהגג
הוא יוריד קצת אבטיחים לחברה מלמטה
את מיכל הוא כבר מזמז אבל הוא דלוק על בתיה.
אבא של גולש חייל בקרייה
ולמירו יש סכין קפיצית חלודה,
אם תדרוך על הדשא של גברת רחמים
היא תצא עצבנית עם סכין קצבים.
מסתכל במראה רואה ילד עם זקן
מתגעגע לימים למדורות בים
למלחמות תפוזים של חבורות בפרדס
להרים מקופלת מבלי להתפס
לתפוס ראש מטקילה בשקל אחד
לסיגריה ראשונה למרוד בעולם
לשקי שינה בכינרת, נשיקה ראשונה
לגיטרה חלודה ששרה מה לך ילדה
עכשיו צריך לקום לעבודה, שוב פעם,  לעשות שקלים
מה יהיה עלי בעתיד? בואו ימים טובים.
בואו חזרה ימים טובים
כבר לא משחקים בחול אבל עדיין ילדים,
לא מושכים בחזיות יש לנו דרכים אחרות להראות
שאנחנו אוהבים נשים, אוהבים חיים,
מעבירים את הימים על הדבש והדבורים.
מה לעשות, צריך להנות גם מעבודה וזקן
כי שום דבר לא יעצור את הזמן
המחוגים מסתובבים ואנחנו איתם,
ימים טובים לא יחזרו, יבואו חדשים במקומם
כל עוד נשב בים, נגלגל קוביות
עם כוס של אוזו והרבה בחורות, מה יש לבכות?
גם חצי כוס מלאה אפשר עדיין לשתות,
בשביל להביא ימים טובים צריך לדעת לחיות.
