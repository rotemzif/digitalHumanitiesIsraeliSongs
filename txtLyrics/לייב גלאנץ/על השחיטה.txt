שמיים, בקשו רחמים עלי!
אם יש בכם אל ולאל בכם נתיב -
ואני לא מצאתיו -
התפללו אתם עלי!
אני - ליבי מת ואין עוד תפילה בשפתי,
וכבר אזלת יד אף אין תקווה עוד -
עד מתי, עד אנה, עד מתי?
התליין! הא צואר - קום שחט!
ערפני ככלב, לך זרוע עם קרדום,
וכל הארץ לי גרדום -
ואנחנו - אנחנו המעט!
דמי מותר - הך קדקוד, ויזנק דם רצח,
דם יונק ושב על כותנתך -
ולא יימח לנצח, לנצח.
ואם יש צדק - יופע מייד!
אך אם אחרי הישמדי מתחת רקיע
הצדק יופיע -
ימוגר נא כיסאו לעד!
וברשע עולמים שמיים יימקו;
אף אתם לכו, זדים, בחמסכם זה
ובדימכם חייו והינקו.
וארור האומר: נקום!
נקמה כזאת, ניקמת דם ילד קטן
עוד לא ברא השטן -
וייקוב הדם את התהום!
וייקוב הדם עד תהומות מחשכים,
ואכל בחושך וחתר שם
כל מוסדות הארץ הנמקים.
