החתן עומד במתח
מסדר ת'עניבה
יום גדול עומד בפתח
השמחה כבר בסביבה
עוד מעט יתחיל הטקס
הקרובים מהודרים,
החותנת מחלקת
הוראות למלצרים.
במסעדת לוצ'יאנו
קישוטים על התקרה,
העופות בפרמג'נו,
הפרוות בהשכרה.
פה ושם שותים קמפרי
מבסוטים ונהנים,
זהו רגע שכולם שם
מחכים לו זה שנים.
ובתוך חדרה הכלה סגורה
בראי היא מתבוננת,
ובלב רוטט, היא לא רוצה לצאת
והתזמורת מנגנת...
סבא פרדו משכנע,
"ילדתי זה לא נורא",
קול של בכי מבעבע
מהדלת הסגורה.
טנטה רוזה גם תורמת
שכנועים וערכים,
והאמא מתחננת
"לא נעים מהאורחים"
ובתוך חדרה...
החותנת כבר צועקת
על אמה של הכלה
"איזו בת את מגדלת
גם בשכל בתולה!"
"ובנכם", צועק האבא
"מקומט ומיותר"
"לא נכון!", קופץ הסבא
ותופס לו בצוואר.
הדודים תופסים באגטים
משליכים על הזקנים.
טנטה רוזה ת'ספגטי
מקבלת בפנים.
באוויר עפים הסטייקים,
נהפכים השולחנות
האורחים קורעים ת'צ'קים
זוחלים אל הדלתות.
ובתוך חדרה...
לוצ'יאנו על הבוקר
מפנים את החורבה
חתונה עולה ביוקר
זה מחיר האהבה.
רב-מלצר עם צהריים
"תזדרזו", צועק רוטן
"כבר חמש דקות לשתיים
יש עוד זוג שמתחתן".
