ביום האחרון של הסתיו 
האדמה מתרגשת 
"גשם גשם, תרד עכשיו, 
לפני שאני מתייבשת!" 
נחליאלי רוקד ריקוד עתיק, 
הרוח פונה מערבה, 
תפוז על העץ מתחיל להסמיק, 
ריח מתוק של גויאבה. 
ביום האחרון של הסתיו 
השמש כבר לא מתעקשת, 
האיכר שזרע את שדותיו 
מתפלל, מחכה כבר לגשם. 
ענן מימין וכחול משמאל 
נפגשים, נכנסים לויכוח, 
ולמטה שתילים מותחים גבעול, 
ממטרות רוצות כבר לנוח -
הכפר נעצר בין הטיף לטף 
ביום האחרון, האחרון של הסתיו
