שוב קדרו פני השמיים
גשם לא יורד עדיין
אך מעל העיר תלויה דמעה -
לא יודע מי
עבר פה לפנות בוקר
ופיזר ריחות של חורף
לא, עוד לא קריר, אבל כמעט
והעננים שטים מזרחה,
ודומם הוא מסעם
ואולי גם אנו ככה
נרחף דומם, בחלל עולם
שוב הרוח מבדרת
שער ילדה שממהרת
מישהו סוגר את התריסים
עוד עלה נושר בשקט
ובינתיים
יהלום רועד של מים
צץ פתאום אצלך על הריסים
לפעמים
אני רוצה כל כך
פשוט לומר לך הכל,
אך הלב מתמהמה,
וחולף הזמן,
שט לו כמו ענן
שוב קדרו פני השמיים
ופלגים קטנים של מים
בצדי הכביש כבר מפכים -
מה זה מתרגש בי פתאום בפנים?
הנה שוב התחילו הגשמים
