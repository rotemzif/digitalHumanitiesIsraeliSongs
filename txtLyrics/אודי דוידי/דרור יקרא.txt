דְּרוֹר יִקְרָא לְבֵן עִם בַּת 
וְיִנְצָרְכֶם כְּמוֹ בָבַת 
נְעִים שִׁמְכֶם וְלֹא יֻשְׁבַּת 
שְׁבוּ נוּחוּ בְּיוֹם שַׁבָּת 
דְּרֹשׁ נָוִי וְאוּלָמִי 
וְאוֹת יֶשַׁע עֲשֵׂה עִמִּי 
נְטַע שׂוֹרֵק בְּתוֹךְ כַּרְמִי 
שְׁעֵה שַׁוְעַת בְּנֵי עַמִּי 
דְּרוֹר יִקְרָא...
דְּרֹךְ פּוּרָה בְּתוֹךְ בָּצְרָה 
וְגַם בָּבֶל אֲשֶׁר גָּבְרָה 
נְתֹץ צָרַי בְּאַף עֶבְרָה 
שְׁמַע קוֹלִי בְּיוֹם אֶקְרָא 
דְּרוֹר יִקְרָא...
אֱלֹהִים תֵּן בְּמִּדְבָּר הַר 
הֲדַס שִׁטָּה בְּרוֹשׁ תִּדְהָר 
וְלַמַּזְהִיר וְלַנִּזְהָר 
שְלוֹמִים תֵּן כְּמֵי נָהָר 
דְּרוֹר יִקְרָא...
הֲדוֹךְ קָמַי אֵל קַנָּא 
בְּמוֹג לֵבָב וּבִמְגִנָּה 
וְנַרְחִיב פֶּה וּנְמַלֶּאנָה 
לְשׁוֹנֵנוּ לְךָ רִנָּה 
דְּרוֹר יִקְרָא...
דְעֶה חָכְמָה לְנַפְשֶׁךָ 
וְהִיא כֶתֶר לְרֹאשֶׁךָ 
נְצֹר מִצְוַת קְדֹשֶׁךָ 
שְׁמֹר שַׁבַּת קָדְשֶׁךָ 
דְּרוֹר יִקְרָא...
