שלושה חלונות למגדל הגבוה 
ובכל חלון נשקפת תמונה
באחד העמק, בשני הגלבוע 
ובשלישי גינה קטנה. 
ובוקר בוקר, עת כי אקיץ, 
לא אדע מאיזה חלון להציץ. 
כי יפה ההר, מה נשגב ואיתן הוא! 
והעמק רחב ועשיר מראות. 
אך גם הגינה הקטנה שלנו, 
הגינה הצנועה יפה עד מאוד. 
ובוקר בוקר על חלוני 
דופק ענף מעץ גני. 
דופק ענף ולוחש: "אצלנו 
נפתח בינתיים ציץ חדש, 
והדבורים מכוורתנו 
יוצאות עכשיו ללקט הדבש". 
ואני פותחת את חלוני 
ורואה יום-יום מה חדש בגני.
