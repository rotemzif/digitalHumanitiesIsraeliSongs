יפה על אגם הסופיריור בזריחה. 
הייתי יכול להתעורר כאן שנים, 
קפוא מבחוץ ובוער מבפנים. 
אני אמשיך למצוא עד שאני אחפש. 
לשמחתי כל מה שקיויתי לו, לא קרה. 
לא הבית בכפר עם כסא הנדנדה, 
לא מלכות השמיים, רק אמת בודדה - 
אני אמשיך למצוא עד שאני אחפש. 
מאז שהגיע הכסף הכל נהרס. 
אני הולך לשרוף אותו על בתי מלון 
ויין ודלק ועיניים כחולות. 
אני אמשיך למצוא עד שאני אחפש. 
את שואלת למה עזבתי באמצע הכל. 
כבר הייתי לעיר כנמר לכלובו, 
ופסקו מלשיר לי מנקי הרחובות. 
אני אמשיך למצוא עד שאני אחפש. 
לפעמים אני רואה את הגורל שלי חד וברור - 
חומק מזרועות האשה הנכונה, 
אל רגלי המילה המדוייקת. 
אני אמשיך למצוא עד שאני אחפש. 
אני נוסע לפארגו, לא איבדתי שם שום דבר. 
אבל אומרים שיש שם אוכל טוב 
וזה נשמע כמו מקום ששווה לעזוב. 
אני אמשיך למצוא עד שאני אחפש, 
אני אמשיך למצוא עד שאני אאבד.
