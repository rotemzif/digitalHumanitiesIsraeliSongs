שש אפס למדינה
ימיה חוק ושמש,
לילותיה רוח וחשמל,
האישון העליון מורחב.
יושבה בתחתוניה בגינה
ויהי ערב ויהי בוקר יום אחד. 
שש אפס למדינה
שמיה קלסטרופוביים 
נוכח בבלובי הגורדים,
ענניה פלרטטנים.
הולכה המקררה לפקוק תאבונה
ויהי ערב ויהי בוקר יום שני. 
ובשבע, תישארו, כדאי לכם לראות,
מיד יהיו כאן זה וזה ועוד -
הפן המתחנפן, התניניים הדומעות,
העניבות המעליבות-המצועצעות.
נספר לכם לאן נושבות הרוחות הרעות -
יד ביד מול השקיעה הסגולה בשקיעות. 
שש אפס למדינה
חופיה שלושת הדגלים: לבן.
מנויילנים ומקורטבים.
כבישיה ארס עכבישי.
שוכבה אל-מול ערוץ אופנה ואוננה
ויהי ערב ויהי בוקר יום שלישי. 
שש אפס למדינה
ממשלותיה משולות לחיתוליה - יום ולילה
(היא בוכה, את קמה? שוב תורי...',
גיבוריה כוכביים.
יורדה אברקססה לשאוף קצת לבנה
ויהי ערב ויהי בוקר יום רביעי. 
ובשבע, תישארו, כדאי לכם לראות,
מיד יהיו כאן זה וזה ועוד -
הפן המתחנפן, התניניים הדומעות,
העניבות המעליבות-המצועצעות.
אם היה לכם יום טוב, לא נורא, הכל פתוח עוד -
יד ביד מול השקיעה הסגולה בשקיעות. 
שש אפס למדינה
כלבי רחובותיה שוטטים,
קבצבי מטבעותיה שותתים,
ערביי צנצנותיה גזרים כבושים.
חוזרה שיכורה הביתה לטפטף על השכנה
ויהי ערב ויהי בוקר יום חמישי. 
שש אפס למדינה
אזרחיה נמלים, עמלים מהלפנות - 
עד הלפנות- הם צרצרים. או עכברים. או טרמיטים.
קברניטי-ריאליטיי-אינטרנטיה פיראטים.
אביה חד-הורי קשישי.
עולתה הגגה לעשן עם הריונה
ויהי ערב ויהי בוקר יום השישי. 
ובשבע, תישארו, כדאי לכם לראות,
מיד יהיו כאן זה וזה ועוד -
הפן המתחנפן, התניניים הדומעות,
העניבות המעליבות-המצועצעות.
זה הולך להיות הכי וואו, הכי כל כך, הכי מאוד -
יד ביד מול השקיעה הסגולה בשקיעות.
