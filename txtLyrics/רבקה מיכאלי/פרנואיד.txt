לפני הרבה שנים היה לנו ידיד
פרנואיד
או בשפה יותר יפה -
חולה מחלת הרדיפה
לאיש הזה היתה תכונה מסוכנה
לראות שחורות בכל אשר פנה.
כולם אמרו לו - הירגע
ואין מקום לדאגה
אתה מתוח - תשתחרר -
זו פרנויה, לא יותר
הידידים הכי טובים
אמרו - זה בטח עצבים
אולי תנוח בשלום -
אך ידידנו בשלו:
פרנואיד קטן, פרנואיד מסכן
כולם אומרים לו לא
והוא שומע כן.
כשהוא גלה מאדמתו
כמעט יצא מדעתו
ומשום מה היה נידמה לו
שכולם רודפים אותו
וכמו סיוט בהמשכים,
היה נדמה לו שבוכים,
שיש לו טלאי צהוב על גב,
שהוא נשמד בהמוניו -
פרנואיד קטן, פרנואיד מסכן...
אחר שנים של פחד שווא
חזר אל ארץ אבותיו
אמר "היינו כחולמים"
אך לא נפטר מסיוטיו:
היה נדמה לו משום מה
שהוא שומע מלחמה,
שמרכזים צבא בגבול
ושמוכרים אותו בחו"ל -
פרנואיד קטן, פרנואיד מסכן...
וכשהאיש ניפגע ומת
(וזה קרה לו באמת)
רעיו העירו בחיבה -
יהיה קצת שקט בסביבה...
ועל קברו האמיתי
משגשגים שתילי זיתים
ולוח שיש קר מעיד
שפה נקבר פרנואיד -
פרנואיד קטן, פרנואיד מיסכן
כולם אומרים לו לא
והוא שומע -
כן
לפני הרבה שנים היה לנו ידיד
פרנואיד
לו
