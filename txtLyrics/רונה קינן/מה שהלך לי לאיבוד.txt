עכשיו אולי אפשר כבר להגיד את זה ברור 
מה שהלך לי לאיבוד לא יחזור אלי יותר 
לא יחזור אלי שלם 
לא יחזור אלי חסר 
אולי יחזור לי בחלום מתגרה ומתחמק 
ישאיר אותי עם לב עצום למחצה 
מה שהלך לי לאיבוד לא לימד אותי שיעור 
טפטף את הנגיף אבל לא את החיסון 
בזבז לי את האור וחיכה בחשכה 
וטרק לי את הדלת אבל השאיר אותה פתוחה 
מה שהלך לי לאיבוד נערם במרחקים 
מכתיב לי את הדופק בתופים בלתי נראים 
מונה את השעות החלולות הנעולות 
מתחפר במצולות העמוקות של הדמעות 
מה שהלך לי לאיבוד יש לו טעם מתכתי 
מערכת חיסונית שתוקפת את עצמה 
זורה חול בעיני שלא אוכל לראות 
את כל מה שממילא לא יכול היה לקרות 
מה שהלך לי לאיבוד נמצא בקצות הזיכרון 
וחוזר בחזרה אל ממלכת השינה 
נצמד אלי תמיד בדקות כבדות שתיקה 
ומשאיר אותי תלויה על סף הנשיקה
