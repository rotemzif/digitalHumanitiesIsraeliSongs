עטלפים עפים נמוך כשהעיר שלך נרדמת 
ואף אחד לא מחכה בחדרים החשוכים 
אתה צונח בחיוך אל התהום המתנשמת 
ולא אכפת לך בכלל 
אם הדברים הם הפוכים 
מה שנראה כמו יהלום לא מלוטש בשיא הלילה 
מתגלה כלא יותר ממלצרית בהמתנה 
היא ממתינה בסבלנות שמרקורי יחזור הביתה 
מן הנסיגה הארוכה 
מקרקעית המועקה 
הו, אל דאגה 
לכל הפרחים תימצא ערוגה 
מטח של כוכבים זה כל מה שביקשת 
צבעים עזים סמיכים והזיות של ניצחון 
איזו אנרגיה אצורה שתתפרץ מתוך החושך 
ותתפשט כמו נשימה אל תוך הבוקר המשוגע 
הו, אל דאגה 
לכל הפרחים תימצא ערוגה 
עם השחר כבר שומעים את גרירת פחי הזבל 
נקבוביות המדרכה מתרחבות ומזיעות 
לאט לאט הן מגירות החוצה את הלילה 
שרות יחד איתך 
עטלפים עפים נמוך, עפים נמוך אל הזריחה 
הו, אל דאגה 
לכל הפרחים תימצא ערוגה
