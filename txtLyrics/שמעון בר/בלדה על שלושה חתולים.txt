שלושה חתולים שוחחו ביניהם,
ירח נוגה הסתכל בפניהם,
ירח נוגה.
יש בו ליד פתח של בית שלושתם,
(פתח של בית אחד מיותם),
ישבו.
אמר החתול הראשון: - אויה לי,
איכה אבלה בבדידות את לילי?
איכה אבלה?
אמר השני: - הוי, אחי החתול,
נקומה אולי ונשב שם ממול?
אולי?
- אחי חתולי, - אז אמר השלישי,
ונאנח בקול חרישי.
נאנח.
השמיעו שלושה חתולים אנחה,
כאילו אמם את שלושתם שכחה,
שלושתם.
אם פה הם ישבו, אם ישבו שם ממול,
היחדלו להיות בני חתול?
חתול הוא חתול.
שלושה חתולים השתתקו בינהם.
ירח נוגה הסתכל בפניהם,
ירח נוגה.
