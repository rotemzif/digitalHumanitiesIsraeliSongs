קוראים לך היפה והנשכחת
שרים לך לפעמים ועוד איך
יושב לי על חופך אל מול המים
רוצה לשמוח בך, לא לאבדך
עלייך אני שר אם טוב או רע לי
ונחמה למצוא לך - מנסה
ובך אני נשאר, את יחידה לי
כי אין לי, אין אחרת במקומך
לא, עוד לא הגענו
לפעמים קשה קצת להזיז
לא, עוד לא הגענו
בואו ננסה, בואו נעיז
בים החדשות את נעלמת
קשה להכירך בין גל לגל
פנייך מתעוותים בטלויזיה
ברדיו, ברחוב ובקהל
בלהט וחימה את משתרכת
וריב עיקש נועץ בך להבו
ועם אשר התחיל פתאום ללכת
עדיין לא יודע אם יבוא
לא, עוד לא הגענו...
בינתיים את בלי הרף מתרחבת
וממשיכה לברוא ולהיברא
ולא אני דורך בך את הקשת
ולא אני אהיה לך למורה
כי בך אני נוגע לא נוגע
לא עץ אני שותל בך, אלא שיר
במה עוזר לך שיר אנ'לא יודע
אבל השיר עוזר לי להמשיך
לא, עוד לא הגענו...
