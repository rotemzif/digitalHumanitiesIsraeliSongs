הנה הערב כבר ירד על המדבר,
אבל אנחנו נספר עד כלות הליל,
איך הפלמחניק מחפש את המחר,
איך הפלמחניק למחר נושא עיניים.
בזה היום הולך הוא בעשן ואש,
והוא זוכר את הקרבות אשר עבר,
אבל עם ערב, טרם קרב שוב יתחדש -
תמיד, תמיד הוא מחפש את המחר.
הוא מחפש את המחר,
והוא ימצא אותו לבטח!
מן המשלט, מן המדבר,
הוא עוד יבוא, יבוא לפתע!
כי הוא חותר אליו בלי הרף,
למענו לוטש הוא חרב!
על כן, בטרם ליל עבר -
הוא מחפש את המחר.
הנה אחד את המחר רואה רק כך -
והשני את המחר רואה אחרת,
והשלישי, שמטבעו הוא מסובך,
את המחר רואה הוא בדרגה וחרב...
כך כל אחד פה מחפש, שמא ימצא
מחר זוהר, אשר כשמש עוד יואר,
על כן נקום, רעי, ונטכס עצה,
איך הפלמחניק יחפש את המחר.
הוא יחפש את המחר...
ובכן, נקומה ונצאה לחפש -
היש מחר, רעי, מתחת לשמים,
האם נראה אותו, כמו את עמוד האש
אשר הלך עם הפלמ"ח יומם וליל!
- כי המחר, אחים, צריך להיות חזק,
לבל מחוץ, לבל מבית ימוגר!
על המחר, אחים, נטוש המאבק!
והפלמחניק מחפש את המחר!
הוא מחפש...
