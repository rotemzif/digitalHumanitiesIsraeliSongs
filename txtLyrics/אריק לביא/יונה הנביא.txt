יונה בן אמיתי, הנביא המפורסם
ביום אחד בהיר התגייס לחיל הים.
עבר קורס ימאים, קיבל דרגת שליש,
עלה על משחתה אוניית אח"י תרשיש.
זה הסיפור על יונה הנביא,
יונה הנביא
שהלך להביא.
פתאום גלים גבוהים והים החל סוער
כל המשחתה חישבה להשבר.
יונה בן אמיתי בפינה שכב נרדם,
הגיע גל גדול ושטף אותו לים.
זה הסיפור על יונה הנביא,
יונה הנביא
שהלך להביא.
בקושי הוא ניצל, כי לשחות הוא לא ידע.
ביקש "העברה" ועלה לטרפדה.
רבים הטלטולים על המים כל השמן
החליט יונה: אם כך- אתנדב כצוללן.
זה הסיפור על יונה הנביא,
יונה הנביא
שהלך להביא.
צוללת לא היתה אז, לא רהב לא תנין.
לאנגליה נסעו לעשות שם אימונים.
לאנגליה נסעו וקנו שם דג ענק,
וכך נכנס יונה למעיים של הדג.
זה הסיפור על יונה הנביא,
יונה הנביא
שהלך להביא.
בפנים היה צפוף, כמו בכל הצוללות.
יונה מתח ערסל בין הטחול והכליות,
שימן את הכבד וניקה את המרה.
משך במעי הגס - וטורפדו  חיש ירה.
זה הסיפור על יונה הנביא,
יונה הנביא
שהלך להביא.
לדרך אז יצאה הצוללת החיה.
המעי היה עיור ולראות קשה היה.
הציץ בפריסקופ, בצינור של הגרון
ולנמל נינוה הוא ניווט בביטחון.
זה הסיפור על יונה הנביא,
יונה הנביא
שהלך להביא.
וכך שנים רבות במעי הדג הוא שט,
וגם קיבל צל"ש - צוללן מספר אחת.
וכשהוא השתחרר הוא עבר לטכניון,
ושם עשה מחקר על צמחי הקיקיון.
זה הסיפור על יונה הנביא,
יונה הנביא
שהלך להביא.
