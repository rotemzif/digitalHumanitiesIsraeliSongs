בכל פגישה מקרית פורחת איזו תכלת
לכל מבט ראשון - ניחוח הלילך
היה או לא היה - ישנם לילות כאלה
לילך היה לילו, לילו היה לא לך
נפגשו במקרה, גם מקרים יאמנו 
היא הייתה עצובה, הוא שקט ושתוי
הוא אמר: תסלחי לי, מה טוב עולמנו
אם אפשר עוד לפגוש איזה פלא בדוי
היא אותו אהבה, הוא את בית המרזח
ושניהם אהבו את הלילה ברחוב
כל חצות, עת ליוום עד ביתה הירח
הוא חייך: "ליל מנוחה". היא שתקה: "לילה טוב!"
היה או לא היה - הפשר לא נודע לי
לילה היה לילו, לילו היה לא לה
בכל פגישה מקרית יש משהו פטלי
יש גורלות בלב העלילה
היא אותו אהבה, הוא אהב את היין
ושניהם אהבו ללקט כוכבים
הירח אהב את שניהם, כי עדיין
הירח אוהב לאהוב אהובים
ושתקו, יראים לנפץ את השקט
רק ליטוף אישוניו מלטף את הראש
היא קינאה ביינו, כי שפתו מתנשקת
עם כוסית אדומה מחשמל ותירוש
היה או לא היה, תמימות היא או תוחלת?
על סף דלתה הצר גוועו הרבה לילות
היה או לא היה - חלום בדוי או פלא
לילו היה לא לה, לילה שלו עד כלות
הימים לא חיכו... כה חופזים בימינו
הימים, שהסכינו לחתור אל החוף
היא חשבה: מה איום ומצחיק עולמנו
אם אפשר בו עדיין כל כך לאהוב
היא אותו אהבה, הוא את בית המרזח
ושניהם אהבו את הפחד החד
הימים לא חיכו ושמע הירח
את לחשה אומר לו בלילה אחד
היה או לא היה, הפשר לא נודע לי
לילי היה לילך, לילך היה לא לי
בכל פגישה מקרית נרצחת איזו תכלת
עייפתי לאהוב... שלום לך לא לי.
