כשהעם נקרא לתורן
אז הרב, רבנו גורן
על ראשו חבש את כובע הפלדה
עם שופר ועם קפוטה
הוא מיהר אל הדקוטה
ולחם גם בסיני, גם ביהודה.
ביום ב' נשא תפילות אל
המקדש על יד הכותל
ביום ג' כבר נקרא אל השפלה
לא הספיק לגמור בעזה
המכונית שלו כבר זזה
לטהר את מערת המכפלה.
ומשם מיהר רבנו
אל משכן רחל אמנו
זכרונה יגן עלינו עדי עד
לא אמר "שלום עליכם"
כבר קראו לו לבית לחם
כי רבנו גורן יש פה רק אחד.
בחצות היה צריך הוא
להגיע ליריחו
להפיל את חומותיה בשופר
אך מסנטה קתרינה
בא מברק בהול: "הציל נא!"
אז הוא טס בהליקופטר למדבר.
ואחריו בא על אופנוע
במקרה צלם קולנוע
שדהר אחריו באש ובשוחות
וישנם אומרים שצה"ל
לא המשיך לכבוש אף שעל
כי הרב פשוט נפל מהכוחות.
