הוא הלך לבדו אל ארצו המובטחת
ועבר בשדות כשהשמש קופחת
הוא טיפס על ההר אל פסגה נעלמת
וחצה גם נהר והנפש חולמת
על המנוחה והנחלה 
על שקט ושלוה
על גפן ותאנה מצילה 
בחום ואהבה
הוא עבר בחולות עם פת לחם וזית
וגמע בלילות את הטל משמים
גם כוכב שהתווה את דרכו המושכת
עוד נתן בו תקוה להמשיך וללכת
אל המנוחה והנחלה
אל שקט ושלווה
אל גפן ותאנה מצילה 
בחום ואהבה
הוא פנה למזרח והביט רק קדימה
ובקעה השירה מהנפש ופנימה
עוד אגמע מרחקים עוד אגמע ואזיע
ואמשיך בדרכי יום יבוא ואגיע
