הבוקר השמש יפה שיבעתיים,
וכל הלבבות רחבים ופתוחים -
שנה חדשה בפיתחי שערינו,
מפועמת תקווה, מעוטרת פרחים.
מה דרך בחרת לך, שנה מחודשת?
מנין תבואי אלינו ואיך?
הנני ואצא לקראתך קל רגליים,
הנני הראשון לפוגשך בבואך.
אם ברגל עושה את הדרך אלינו -
צפה אצפה במישעול ובשביל,
ואם על כנף קלת רחף תגיעי -
לגבהי מרומים לעלות אעפיל.
והיה אם בים את אלינו חותרת -
אנהר לקראתך עם זרמו של הגל,
וכל שליבי לו ניכסף וכמה,
ממך הראשון אבקש ואשאל.
העלי אור חדווה בעצבות חלוננו,
הצהילי לב אבא בנועם בשורה,
שמחה לא צפויה העניקי לאמא,
והחזירי אל פי אחותי את שירה.
וצווי לשדות כי עמל לא יכזיבו,
ופירשי כנף שלום על אדם ועל חי,
ובתים בהירים עד האופק הציבי,
ומלאי כותליהם צהלת קול אחי.
ואותי תעשי לנושא כלייך,
להיות סבלך ולשאת המיטען,
ומשפע טובך לפזר מלוא חופניים
לימין ולשמאל, לגדול וקטן.
