למי אבן טובה,
ולמי המרגלית
ולמי שש אצבעות
בידו השמאלית.
ולי שלוש בנות
בחורות כברותים.
שדיים - מגדלות,
מחלפות - עבותים.
והן דורשות תפקידן
ותובעות הן בעל,
ולעורן אין שימלה,
ולרגלן אין נעל.
וכאילו בין כל -
הבחורים יש קנוניה,
מייד ובמזומן
ואל כפם הנדוניה.
ובאים ויוצאים,
ושוב באים חתנים -
ובסופם לב דווי
ובושת הפנים.
ומטייל ה"כיבוד",
אין ניגרע ושווה,
ממזווה לשולחן,
משולחן למזווה.
הם המה תפוחי -
הזהב הספורים,
העדים האילמים
בלילי שימורים.
והם הם הבוטנים
העומדים בעינם -
ונעורים יחלפו,
וחתנים עוד אינם.
ונעורים יחלופו,
ושנה על שנה -
ובשערות הבכירה
כבר תציץ לבנה.
תפוחי הזהב
פג ריחם, נס ליחם,
הבוטנים היתליעו,
ומבוייש המיחם.
כן, מזל ומזל:
לזה יש מרגלית,
ולזה אצבע שישית
בידו השמאלית.
ולי שלוש בנות
