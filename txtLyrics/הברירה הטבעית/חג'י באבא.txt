האיש חאג'י באבא אהב כל ימיו. מסופר עליו
שאהב ואהב. אשה באה אחר אשה. הנשים
סלחו הכל לחאג'י באבא.
חאג'י באבא האריך ימים. כשהיה יושב בזקנותו
בגנים, אמרו עליו כל נשות השבט:
הנה חאג'י באבא. זהו חאג'י באבא. תמיד מאוהב.
חאג'י באבא.
וחאג'י באבא היה שמח בחלקו. כן, אפילו בזקנותו
היה מחייך אל תוך זקנו. הדבר לא יאמן כמעט.
למעשה, הוא הפתיע את כולם. כיצד זה?
היו הישישים שואלים בתמיהה ונדים בראשיהם.
אבל זוהי עובדה. אפילו הצעירים החצופים ביותר
לא העזו להכחישה.
חאג'י באבא, היו הנשים לוחשות בלילות
על משכביהן כשהרוח חיצרר בערבה. חאג'י באבא,
כשהתנים התרוצצו וזנבותיהם שלופים
כלפי הכוכבים.
חאג'י באבא. מסופר עליו שאהב ואהב.
כשהזקנים המופלגים הזוכרים אותו
עדיין מעלים את שמו,
הם נאנחים.
