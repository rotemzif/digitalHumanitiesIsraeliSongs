אני גר מול המים 
בין שדות ובין חול 
מעלי השמיים 
וממול ים כחול 
לפעמים אני חי פה 
לפעמים אני מת 
לפעמים הדמיון פה 
כבר נראה כמו אמת 
יש לילות של ירח 
במזרח הזה 
יש ימים שצורח 
הכאב בחזה 
אני גר מול המים 
והאופק רחוק 
וגבוהים השמיים 
והים הוא עמוק 
יש ליופי פה טעם 
של עקבות מלחמה 
פה גדלים עשבי זעם 
בין פרחי נחמה 
כאן יודעות השפתיים 
לחייך לזמן 
כאן בוכות העיניים 
כבר שנים מעצמן 
אני גר מול המים 
ונופים משכבר 
מספרים לי בינתיים 
איך הפכו לעפר 
כאן תמצא בכל אבן 
גם שרידי חלומות 
כאן נושאים את הסבל 
בתוך סל השמחות 
כאן שותים את הצער 
בגביעי אהבה 
כאן שרים שירי סער 
בין תפילות אשכבה
