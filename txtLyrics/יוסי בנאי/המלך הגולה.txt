המלך הגולה
הוא נער מעלית
עולה, יורד, עולה,
אדיב מאד דובר אנגלית
מקסים את כל התיירים
האוהבים לשים מטבע
באחד מן הכיסים שבמדיו
והמדים מאד דומים
לאלה שלבש בתמרוני  הסתיו.
עולה, יורד, עולה
המלך הגולה
ולמה יקונן על עברו
תודה לאל שהוא תלוי במעלית
ולא תלוי בצווארו,
ולא תלוי בצווארו.
המלך הגולה
כעת הוא בן תמותה
אוהב, רעב, חולה
והאמת לאמיתה
שטוב להיות כמו כל אחד
לשאוב וגם לחצוב במצח מקומט
רטוב מדאגות
וכשתבוא ההפסקה
יאכל הוא לחם קר
במקום לזלול עוגות.
עולה, יורד, עולה...
המלך הגולה
יורד עד למרתף
ואז לגג עולה
בזכרונות הוא מתעטף
ניצב ליד המעקים
מביט בעמקים רואה את הבריות
כמו חגבים בקצה רגליו
ואז המלך הגולה
חוזר למעלית
ושב להרגליו.
עולה, יורד, עולה...
