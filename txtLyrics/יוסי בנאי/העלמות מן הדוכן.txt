העלמות המצולמות בשבועונים שבדוכן,
כבושם צבע דפוס ריחן ועל עורן הקרב נטוש
בין הקמטים של גיל הבלות לפרפין ולריטוש
העלמות שחיוכן שווה לנפש לקוחן
יהיה בריא ויפה צורה או זב צולע ומזוקן
אשמאי זקן, או של בחור, רק שדינו יהיה זכור
על המדף בערימות או כמו עלה נידף בסתיו
תלויות בחוץ על האטב מבחר ענק היצע גדול
לכל אחד וסטיותיו, חלומותיו וסיוטיו
יש לבושות ויש פרומות וכמו תינוק יש ערומות
כבדות בשר וגם גרומות, מכל שווית מכל מבט
בתוך חבית, במי אמבט, על נדנדה ועל מרבד
יש בזוגות ויש לבד
העלמות המגולגלות בתוך עיתון לא לגלות
את הימצאן בבית שחיו של התלמיד, אשר לחיו
כבר נדלקה כמו אבוקה בבית ספרו של אשמדאי
העלמות הנעוצות על קיר חדרו של אבדאי
העלמות אשר קורצות מעל פומיו של הפתאי
ומבקשות את הנואף אשר ידע יותר מדיי
העלמות בתוך תיקו של בעלה המכובד
ועל לבה הן לא עלה, שבעלה, אשר עלה 
על יצועיה הרכים, חולם לא רק על עסקים
העלמות על הסכין, שבמעוז המטויל
למראשותיו של החייל
אשר עוד לא כבש אישה, רק דרך חול ממוקשה
ורק מיטת שדה קשה
העלמות המגולגלות המבקשות להן עמית
לאהבה חד פעמית, בטרם שתיפח רוחן
שגליון יותר חדיש יתפוס מקום על הדוכן
ואז החנווני עוטף זיתים שחורים, גבינות רכות
ברגליהן הארוכות
ושמן מטבחים נוטף, שוטף אותן עד לעירום
מצבע וציפוי של כרום
