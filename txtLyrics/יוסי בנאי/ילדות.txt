זה מליון חלומות ואלפי משחקים
זה צבעים ושמות כסמלי ממתקים
זה אחים ואחות, נוף של עיר ופריחות
זה אבי ומי שנתנו לי את שמי
זה שבת של חמין וקידוש וחלה
זה ריחות של יסמין עם נרות הבדלה
ילדות, כן, ילדות.
זה לילות בהירים, זה לרוץ יחפים
זה טיול ושירים, זה מדריך בצופים
זה שכונת הפחים ואלפי חצרות
זה עציץ עם פרחים ובצל על קירות
זה מכות בשכונה ובעין פנס
זה פרוסה עם גבינה, זה בית ספר אליאנס
ילדות, כן, ילדות.
זה מקלט, משחקים וקולות מלחמה
ילדים ששותקים, זה מצור ואימה
זה גם שוק הדגים, תבלינים ופירות
זה רוכלים צועקים, תרנגול כפרות
זה סבי שידע בלילות חשוכים
לספר אגדה על מלכות ומלכים
ילדות, כן, ילדות.
זה חזה מפותח של ילדה משונה
זה כפתור שנפתח, זה סטירה ראשונה
זה חמש אבנים, זה לקפוץ על גגות
זה בתים ישנים, מדרגות מדרגות
זה לחזור מאוחר, זה לפחוד משדים
זה לרצות שמחר לא נהיה ילדים
ילדות, כן, ילדות.
