חיי עברו בצד הפארק הציבורי
מין פילוסוף כפרי הוגה בטבורי
ולא נתתי גרוש בעד שום שם דגול
על זר דפנה פשוט נמנמתי כמו חתול
אך כל היועצים אומרים שיש תועלת
למסור דין וחשבון לאיש מהמכולת
שאם אנ'לא מוכן להשתכח כמו מת
אז נא להוציא מיד סודות אל הבנקט
כן יש לה
יש לה פה גדול
לחצוצרת התהילה.
בחוסר כל בושה הכי אלמנטרית
בשביל התהילה הכל-כך פופולרית
אני צריך לומר ועם קצת הגזמה
את מי אני חורש בעמק הזימה
אם אפרסם שמות של אלמנות של קש
מיד יאמרו בעיר שהן זונות ממש
וכמה ידידים יראו בי מין פרעוש
וכמה כדורים יכניסו לי בראש
כן יש לה
יש לה פה גדול
לחצוצרת התהילה.
אישה מכובדה שלי תמיד מרשה
להשתולל כמו קוף בחדר משכבה
נתנה לי מתנה עלי ספת קטיפה
סיעה של טפילים תוצרת מגיפה
אז רק בשביל לכלוך, אז רק בשביל סקנדל
מותר לי להכתים את שמה המהולל
לצעוק עלי גגות: "הקשיבו ברנשים
לגברת דה פלוני יש גם מנדבושים"
כן יש לה
יש לה פה גדול
לחצוצרת התהילה.
עם מי לעזאזל צריך סוף סוף לשכב
בכדי שמישהו יזכיר אותך בכתב
האם חובה לתפוס כוככבת סופר סטאר
שבחיקי תתפוס מקום של כלי מיתר
בכדי לתת לעם גירוי יקר חינם
מי כבר תגיש לי פעם תחת מפורסם
ומי תרשה לי בעירום ובעריה
שאטפס אצלה בהר המוריה
כן יש לה
יש לה פה גדול
לחצוצרת התהילה.
סקרנו פה שורה של מתכונים שונים
שמבטיחים פרסום בכל העיתונים
אם תשאלו אותי הכל קליפה של בוטן
אני ממשיך לשיר ולגרד בבטן
אם הקהל ירצה אשיר כמו משוגע
אם לא ירצה אני אשים במגירה
ולא אתן אף גרוש בעד שום שם דגול
על זר דפנה פשוט אנום כמו חתול
כן יש לה
יש לה פה גדול
לחצוצרת התהילה.
