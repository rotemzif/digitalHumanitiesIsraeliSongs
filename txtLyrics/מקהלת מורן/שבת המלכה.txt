החמה מראש האילנות נסתלקה
בואו ונצא לקראת שבת המלכה
הנה היא יורדת הקדושה הברוכה
ועמה מלאכים צבא שלום ומנוחה.
בואי בואי המלכה!
בואי בואי המלכה!
שלום עליכם, מלאכי השלום.
קיבלנו פני שבת ברננה ותפילה
הביתה נשובה בלב מלא גילה
שם ערוך השולחן הנרות יאירו
כל פינות הבית יזרחו, יזהירו
שבת שלום ומברך!
שבת שלום ומברך!
באכם לשלום, מלאכי השלום.
שבי זכה עמנו ובזיוך נא אורי
לילה ויום, אחר תעברי.
ואנחנו נכבדך בבגדי חמודות
בזמירות ותפילות ובשלוש סעודות
ובמנחה שלמה,
ובמנוחה נעמה -
ברכונו לשלום, מלאכי השלום
החמה מראש האילנות נסתלקה
בואו ונלווה את שבת המלכה
צאתך לשלום הקדושה הזכה
דעי ששת ימים אל שובך נחכה...
כן לשבת הבאה!
כן לשבת הבאה!
צאתך לשלום, מלאכי השלום.
