אל תשאלו אותי איך הגיטרה
אל אבנים הוכתה ונשברה
אל תשאלו אותי איפה נסתרה
ציפור שירי השובבה האפורה
הלא תדעו אחי כי על ערבות בכות
אני תליתי אלף כינורות
וציפורי שירי כולן, כולן ברחו
אל ארצות חמות ומוארות
אל תשאלו אותי איפה נחבאו
שירי היין וזמירות השיכורים
אל תשאלו אותי לאן זה באו
שירי דודי אשר יפות מכל שירים
הלא תדעו אחי כי כלה שיכר
וכי נפצתי את הכד במו ידי
הלא תדעו אחי כי בחופי ניכר
אני שכלתי את הטוב בידידי
אל תשאלו אותי, אין מענה לי
רק השתיקה שוטפת כנהר
ומסלעי החוף ההד קורא לי
ושיר חדש אולי אשיר מחר
