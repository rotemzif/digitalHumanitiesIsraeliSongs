- אתה רואה דקלים?
- דקלים איני רואה!
- אתה רואה גמלים?
- גמלים איני רואה!
- אולי לפני עיני לרגע צל עבר -
  איני רואה דבר, איני רואה דבר!
סימן שעוד לא הגענו
והאופק עוד רחוק
וליבך עודו פתוח
אל ארבעת הרוחות
וצריך להמשיך ללכת
וצריך להמשיך לצעוד
והדרך עוד מושכת
ארוכה
- אתה רואה אדם בצל התאנה?
- איני רואה אדם בצל התאנה!
- אולי בצל הגפן שם מנוחתו?
- איני רואה דבר, איני רואה אותו
- אתה רואה עצי זיתים ושדה חיטה
   ואיך שביניהם פורחת השיטה?
- אולי אני בגלל השמש מסנוור -
  איני רואה דבר, איני רואה דבר
סימן שעוד לא הגענו...
- אולי אתה רואה בנות בכלי לבן
   יוצאות אל הכרמים עם אהובי לבן?
- אולי אתה רואה בדרך ליהודה
   אשה יפהפיה צועדת לבדה?
- איני רואה בנות, איני רואה כרמים
   עובר אני ביעף יבשת וימים
   יומם וליל האש בעצמותי תבער
  איני רואה דבר, איני רואה דבר
סימן שעוד לא הגענו...
