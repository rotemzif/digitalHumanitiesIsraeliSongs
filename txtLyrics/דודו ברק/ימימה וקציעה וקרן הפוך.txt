ימימה וקציעה וקרן הפוך,
יושבות בבית קפה על עוגה ו"הפוך".
האחת שחקנית, 
השנייה דוגמנית,
השלישית רקדנית בהילוך די נמוך.
ימימה וקציעה וקרן הפוך,
יושבות בבית קפה על חלב שפוך.
האחת נבגדה, 
השנייה נפרדה,
השלישית נצמדה לשדכן ושידוך.
שלוש נשים קטנות בכור ההיתוך-
ימימה וקציעה וקרן הפוך.
ימימה וקציעה וקרן הפוך,
יושבות בבית קפה בעשן סבוך.
האחת ערפילית, 
השנייה אפלולית,
השלישית שבלולית, כמו שגרה בכוך.
ימימה וקציעה וקרן הפוך,
גורל כל השלוש, זה בזה כרוך.
האחת תתחרד, 
השנייה תתאבד,
השלישית תשרד בין סיבוך לסיבוך.
שלוש נשים קטנות בכור ההיתוך,
ימימה וקציעה וקרן הפוך. 
ימימה וקציעה וקרן הפוך,
איוב הוא אביהן, רק לצורך שיוך.
כל מכה ומכה, 
שנפלה בחלקן,
ירושה ארוכה מן האב הברוך.
ימימה וקציעה וקרן הפוך,
היו שלום בנות, בין סכסוך לסכסוך.
בפגישה הבאה, 
הטובה, הרעה,
אני אזמין אתכן לעוגה ו"הפוך".
שלוש נשים קטנות בכור ההיתוך,
ימימה וקציעה וקרן הפוך.
