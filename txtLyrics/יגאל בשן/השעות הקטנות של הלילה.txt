השעות הקטנות של הלילה
הן אולי הגדולות באמת.
בשעות הקטנות של הלילה
העולם את ההגה שומט.
וחופשי מתככים ומבצע
ותמים כתינוק בן יומו
הוא דולה מאוקיינוס הנצח
המוני אלמוגי חלומות.
אז הרוח עובר חרישי
בין אחת לאחת ושלושים
ומרגיע בים סערה
וכבר שתיים פחות עשרהƔ
בשעות הקטנות של הלילה
מלווים אל ביתן אהובות.
בשעות הקטנות של הלילה
משכימים מטאטאי הרחובות.
וחורשות התנים והאורן
לוחשות אל הואדי סודות
וחובשים את פצעי הבצורת
הטללים היורדים לשדות.
אז הרוח עובר חרישי
ונושק לצמרות הברושים,
ומוסיף בטיילת לגלוש
וכבר שבע דקות לשלוש.
בשעות הקטנות של הלילה
נרתמות רכבות המשא.
בשעות הקטנות של הלילה
אמא שוב את ילדה מכסה.
ויוצאות הפריגטות לשייט
ורוכלי הסידקית עשירים,
בחולמם על מלכות השמיים
שמוצאים אותה רק בשירים.
אז הרוח עובר חרישי
בין ארבע לחמש ושלושים,
ובבוקר מוצאים אחדים
את שבילי החלב בכדיםƔ
