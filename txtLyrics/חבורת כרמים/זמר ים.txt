האח, סבלים,
האח, ספנים, 
מותחי חבלים
עד שיא התרנים.
כמו בנבלים
מיתרי הרננים -
ענו עם גלים
פנים אל פנים:
הללו-ים, הללו-יה,
הללו-יה, הללו-ים.
העירו שחרים
בים אין סופים
על חוד ההרים,
הרי הקצפים,
מוצפי זהרים
עם שמש עפים.
שאו כנשרים
רשפי השרפים.
הללו-ים, הללו-יה,
הללו-יה, הללו-ים.
אם סהר יכסיף
רכסי הגלים,
ענן אם יעיב
ציי חשמלים -
מצפן לא יכזיב,
כוכב לא יעלים
מכם הנתיב
אל כל הנמלים.
הללו-ים, הללו-יה,
הללו-יה, הללו-ים.
