גלגל האור חישוק של אש
הביטי אמא
וענני פלומה רכים מפלסטלינה
אדם עומד ברחוב קולף לו קלמנטינה
ומנהיגים לומדים לרקוד כמו בלרינה
רק איש אחד דולק אחר הפרפרינה
מוכר הגלידה מתאהב בדודה דינה
פושטי היד שרים בחום הבה נגילה
שני נמרים שותים גזוז של מנדרינה
הביטי שם -
גמלים עפים מעל דימונה
ואספסוף של בטלנים עם הקוזינה
פגים גומעים מאגרטל פרחי ונילה
לזיקוקי דינור המדינה השכימה
ודיפלומטים של כבוד בסונטינה
אחרון החנפנים שורק עוד קונצרטינה
ועלם חטאים דוחק בה מהרי נא
המצילים קוראים בקול לבן של פנינה
הביטי שם -
דגים רוכבים בקרינולינה
ונפוליאון אוכל שקשוקה עם קצת טחינה
מוכר הסברס מקפץ על טרמפולינה
וגנבי הליל פורטים על מנדולינה
וזמרות סופראן בוכות באמצע חינה
נואם מורח על קרחת ג'לטינה
וממתקי התאווה שלו הכינה
גם לשקרי האהבה היא האמינה
הביטי שם -
אדם אוחז אקדח הוי אמא -
ולב אחד מפסיק לפעום פתאום ראי נא
ודף של שיר מוכתם בדם אדם, אלי נא
איה הארץ הישנה של פלשתינה
הלילה רד כמו קצב של גליוטינה
ואיך נוכל עוד להמשיך, הגידי אמא
כשאיש לאיש יניף חרבו תהא רוטינה
בארץ אהובה שכבר לא נכירנה
