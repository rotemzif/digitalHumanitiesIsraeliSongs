כמה טוב היה עכשיו לשכב בדשא
מול הבית שבפרברי העיר,
ולתפוס שלווה פשוט מפני ש...
חם בחדר ובחוץ קריר.
כמה טוב היה לקרוא עיתון של ערב,
כשהחדשות זה לא תמיד אתה,
בלי להיות דרוך תמיד בלי הרף
לכל רחשי האפלה.
כן, מותר לחלום על זה בינתיים
כך בצל תותח, או במרדף עם צהריים.
כמה טוב היה לצעוד בין קני הגומא,
ולהילחם שם רק ביתושים,
ולמצוא שם מכלים עם חומר -
חומר הדברה למזיקים.
טוב היה בתעלה לטבול רגליים.   
בתעלה אשר משקה את השדות,
ובדמדומים של שעת ערביים
מארב לשים רק לנערות.
כן, מותר לחלום על זה בינתיים
כך בצל תותח, או במרדף עם צהריים.
יום אחד נוכל ודאי לשכב בדשא
ולשכוח שהיינו חיילים,
אך בינתיים עסוקים מפני ש...
אנו גם חולמים, גם לוחמים.
