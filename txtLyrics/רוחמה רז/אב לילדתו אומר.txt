יום של משחקים נגמר, כמו פרח שנסגר
כשהלילה הצונן למדרכות חזר
כמו שקעו במצולה, קולות הצהלה,
בפינת הגן נרדמת נדנדה כחולה.
אב את ילדתו על זרועותיו לוקח
נומי לילה טוב, לוחש לה הירח
עם חיוך היא תעצום עיניה ותחלום
יום עליז של משחקים היה היום.
הדובים גם הבובות נחים על אצטבאות
בספרי הציורים נמות הארנבות
על החבל מתייבש הסוודר הרטוב
בעציץ עלה הציץ, אמר לי לילה טוב.
אב את ילדתו...
אופניים בזוגות בחדרי המדרגות
רוח מטיילת בין אנטנות על גגות
בדשא על כדור עזוב אגל טל ירד
אם אל תינוקה המייבב שולחת יד
אב את ילדתו...
אב את ילדתו על זרועותיו לוקח
נומי לילה טוב, לוחש לה הירח
עם חיוך היא תעצום עיניה על הכר
יום חדש של משחקים יהיה מחר.
