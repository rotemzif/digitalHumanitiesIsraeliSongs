<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>אל תתנו להם רובים 2</title>
        <singer classification="male singer">יהורם גאון</singer>
        <writer>נתן אלתרמן</writer>
        <composer>missing</composer>
        <album>missing</album>
      </titleStmt>
      <publicationStmt>
        <date>2016</date>
      <publisher>Yoav Cohen and Maya Ben Tov, Ben-Gurion University</publisher></publicationStmt>
      <sourceDesc>
        <p>The website SongLyrics: http://songlyrics.co.il</p>
      </sourceDesc>
    </fileDesc>
    <profileDesc>
      <langUsage>
        <language ident="he">Hebrew</language>
      </langUsage>
    </profileDesc>
  </teiHeader>
  <text>
    <body>
      <lg type="song lyrics">
        <head>אל תתנו להם רובים</head>
        <lg number="1" type="stanza">
          <l>בואי נא, אחות, ושבי לך כאן מנגד,</l>
          <l>פן אחדל לנשום ואת גם לא תדעי.</l>
          <l>פה, בבית הזה, מתים כל כך בשקט...</l>
          <l>קר לי לבדי.</l>
          <l>עוד גדול הלילה, המנורה צהבהבת,</l>
          <l>את עצי הגן הרוח מניעה.</l>
          <l>עד שבאת הלום ישבה כאן השחפת</l>
          <l>היא טובה כמוך, אחות רחמניה.</l>
          <l>היא חיבקה אותי, כמו הייתי ילד,</l>
          <l>היא אמרה לי "בכה מעט אל תתבייש.</l>
          <l>ילדך יתום ואשתך אומללת</l>
          <l>ואתה תינוק בן ארבעים ושש."</l>
          <l>אחותי, הלא ידעת ודאי, הגידי,</l>
          <l>למה החולים נראים קטנים כל כך?</l>
          <l>ואני הלא אדם-חייל הייתי.</l>
          <l>הן דיברתי פה אל פה עם כלי תותח.</l>
          <l>זה היה מכבר, העת אמנם חולפת,</l>
          <l>את בגדי השרד איני לובש מאז.</l>
          <l>לי השאירו רק מדליה ושחפת...</l>
          <l>את יודעת מה זו התקפה של גז.</l>
          <l>עוד אזכור אחות - שמיים לא שמיים,</l>
          <l>רוח מתגלגלת על שטיחי קמה,</l>
          <l>חודש  מאי היה נאה מכל המאיים</l>
          <l>שידעה אי פעם אמא אדמה.</l>
          <l>הגדודים הלכו כאחוזי סחרחורת,</l>
          <l>כילדי בית ספר שקיבלו יום חג,</l>
          <l>חיילים זקנים התירו המחגורת,</l>
          <l>והריחו יחד שמש וטבק.</l>
          <l>מן הראש הסירו את כובעי הפלד,</l>
          <l>סלסלו שפם וסלסלו בקול:</l>
          <l>היי רגליים-ליים דרך מצלצלת</l>
          <l>הי נלכה-לכה עד אשר ניפול.</l>
          <l>ובמנגינות פרחו עצי תפוח,</l>
          <l>ואימי שלי צבטה את לחיי.</l>
          <l>ועל השדות התגלגלה הרוח</l>
          <l>וזרקה אלינו מלוא חופניה מאי...</l>
          <l>עוד אזכור אחות, פתאום... פתאום לפתע</l>
          <l>באה האימה, ידענו את ריחה.</l>
          <l>אמא צעקה - מדוע התחבאת?</l>
          <l>למה זה, ילדי, לבשת מסיכה?!</l>
          <l>ונפרוץ קדימה אל המערבולת,</l>
          <l>מסיכות הגז השוונו זה לזה.</l>
          <l>לאחד קטן פגעתי בגולגולת</l>
          <l>ושלושה גדולים דקרתי בחזה.</l>
          <l>כל חייל כאילו לא זימר אף פעם.</l>
          <l>כל חלל כאילו השתומם למות.</l>
          <l>באידי המוות, בפצצות הרעם,</l>
          <l>איש אחיו רצח מפחד ותמימות.</l>
          <l>עוד אזכור אחות - כי לא צריך לשכוח.</l>
          <l>הם היו כמוני, הם היו טובים,</l>
          <l>רק אסור היה לקרב אותם לשלוח,</l>
          <l>רק אסור היה לתת להם רובים.</l>
          <l>וכעת - הנה המלחמה איננה.</l>
          <l>המנורה צהבהבת ואני ואת.</l>
          <l>שבע-עשרה שנה עברו מאז עד הנה,</l>
          <l>שם הרגו אותי, לאט, לאט, לאט.</l>
          <l>והכל נשכח ופה מתים בשקט,</l>
          <l>והמוות פה צנוע ומנומס,</l>
          <l>רק אני יודע - ריאתי יורקת</l>
          <l>עוד את השנאה, הרצח והגז.</l>
          <l>רק אני יודע שבמערבולת</l>
          <l>בהיותי פתאום אחר, איום כזה...</l>
          <l>לאחד קטן פגעתי בגולגולת</l>
          <l>ושלושה גדולים דקרתי בחזה.</l>
          <l>אחותי עוד רגע. שני בנים לי, שניים,</l>
          <l>אהבתים מאד, ליבותיהם טובים</l>
          <l>אך בבוא היום... למען השמיים,</l>
          <l>אל תתנו להם רובים!</l>
        </lg>
      </lg>
    </body>
  </text>
</TEI>
