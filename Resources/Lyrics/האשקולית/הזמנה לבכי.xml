<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>הזמנה לבכי</title>
        <singer classification="unknown">האשקולית</singer>
        <writer>ארנון לפיד</writer>
        <composer>יורם צדוק</composer>
        <album>missing</album>
      </titleStmt>
      <publicationStmt>
        <date>2016</date>
      <publisher>Yoav Cohen and Maya Ben Tov, Ben-Gurion University</publisher></publicationStmt>
      <sourceDesc>
        <p>The website SongLyrics: http://songlyrics.co.il</p>
      </sourceDesc>
    </fileDesc>
    <profileDesc>
      <langUsage>
        <language ident="he">Hebrew</language>
      </langUsage>
    </profileDesc>
  </teiHeader>
  <text>
    <body>
      <lg type="song lyrics">
        <head>הזמנה לבכי</head>
        <lg number="1" type="stanza">
          <l>כמה שעות לפני שנפל אוריאל,</l>
          <l>בחור צנום ויפה, כנערה.</l>
          <l>מקופלים היינו בשוּחה הרדודה, בחול הרך.</l>
          <l>הייתה שעת שחר מכוערת</l>
          <l>והשמיים והארץ סערו. </l>
          <l>אוריאל סיפר על מילאנו, </l>
          <l>ממנה הגיע שלשום.</l>
          <l>ואני סיפרתי על ניו-יורק, </l>
          <l>ממנה הגעתי לפני כמה ימים.</l>
        </lg>
        <lg number="2" type="stanza">
          <l>אוריאל אמר, שהוא מוכרח </l>
          <l>להכיר לי ילדה מקסימה, איריס, </l>
          <l>שאיך זה ייתכן שאיננו מכירים, </l>
          <l>הרי נולדנו אחד בשביל השנייה, או להיפך.</l>
          <l>הוא הכין סרט כדורים חדש, מבהיק, ל"מאג",</l>
          <l>ואני מצצתי דבוקה של סוכריית מנטה ממנת הקרב,</l>
          <l>כדי לרענן נשימתי משנת הלילה.</l>
        </lg>
        <lg number="3" type="stanza">
          <l>בטרם ניתנה פקודה לצאת מן השוּחוֹת ולרוץ קדימה,</l>
          <l>נפלה החלטה חפוזה בינינו לארגן מסיבה </l>
          <l>בביתו שבצפון תל-אביב, לאחר המלחמה.</l>
          <l>אוריאל הבטיח לשלוח הזמנה מודפסת בזהב. </l>
        </lg>
        <lg number="4" type="stanza">
          <l>מוזר שחשבנו על מסיבה.</l>
          <l>אני רוצה לשלוח לכם הזמנה לבכי. </l>
          <l>היום והשעה אינם חשובים, </l>
          <l>אך תכנית הערב, תהא עשירה: בכי.</l>
          <l>אני אבכה על המתים שלי, </l>
          <l>אני אבכה על אברהם, דודו ויאיר, </l>
          <l>על אמיתי, עוזי ובני.</l>
          <l>ואתם תבכו על שלכם.</l>
        </lg>
        <lg number="5" type="stanza">
          <l>נבכה על השכולים החדשים </l>
          <l>ועל האלמנות החדשות.</l>
          <l>נבכה על היתומים החדשים, </l>
          <l>ועל הידידויות העזות שנחטפו, </l>
          <l>ועל האשליות המתוקות שנופצו,</l>
          <l>ועל האמיתות שנתגלו כשקרים.</l>
          <l>ועל העצב, שירחף כענן על כל שמחה לנצח.</l>
        </lg>
        <lg number="6" type="stanza">
          <l>ונרחם על עצמנו, כי אנחנו ראויים לרחמים.</l>
          <l>אך, כמה נבכה, בכי תמרורים נבכה,</l>
          <l>בכי קורע לב, בכי גדול, בכי פסיכודלי,</l>
          <l>כמה נבכה, ספלים מלאים נבכה,</l>
          <l>נהרות נבכה, נבכה אוקיינוס.</l>
          <l>ומי שירגיש כי נשבר, ואינו יכול עוד, יצא בחשאי,</l>
          <l>על קצות אצבעותיו יצא,</l>
          <l>קרוב לוודאי שבאשמורת אחרונה איוותר לבדי.</l>
        </lg>
      </lg>
    </body>
  </text>
</TEI>
